The Project Gutenberg eBook of Fráter György (2. rész), by Mór Jókai

This eBook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this eBook or online at
www.gutenberg.org. If you are not located in the United States, you
will have to check the laws of the country where you are located before
using this eBook.

Title: Fráter György (2. rész)
       Történelmi regény

Author: Mór Jókai

Release Date: March 07, 2021 [eBook #64751]

Language: Hungarian

Character set encoding: UTF-8

Produced by: Albert László from page images generously made available by
             the Google Books Library Project

*** START OF THE PROJECT GUTENBERG EBOOK FRÁTER GYÖRGY (2. RÉSZ) ***

JÓKAI MÓR ÖSSZES MŰVEI

NEMZETI KIADÁS

LXXXII. KÖTET

FRÁTER GYÖRGY. II.

BUDAPEST

RÉVAI TESTVÉREK KIADÁSA

1898

FRÁTER GYÖRGY

TÖRTÉNELMI REGÉNY

IRTA

JÓKAI MÓR

II. RÉSZ

BUDAPEST

RÉVAI TESTVÉREK TULAJDONA

1898




I. FEJEZET.  AZ ELSŐ BANKÓ.

A szultán visszatért Sztambulba, pusztulást, inséget hagyva maga után
mindazon a vidéken, a melyen táborával végigvonult.

Pesten és Budán háromezer jancsárt és besliát hagyott a török nagyvezér,
Kászon vajda és Momyn vajda vezérlete alatt, a kik fölött parancsnokolt
a szultán kegyencze, Gritti Alajos.

Ezek pedig olyan istentelenül viselték magukat a városban, hogy
asszonynak, leánynak veszedelem nélkül nem lehetett kimenni az utczára
fényes nappal. A templomokat és temetőket is megfertőztették.

Ezeknek a barátsága miatt olyan gonosz hire futamodott János királynak
és a pártjának, hogy a pápa excommunikálta mind a királyt, mind a vele
tartó magyarokat.

– Így mi nem öröködünk meg Magyarországon. Monda Fráter György a
királynak, midőn egy este egyedül maradának.

– Hát mit cselekedjem?

– Gyűjts hadsereget a magyarok közül, hogy a magad erejével védhesd meg
magadat s a törököket haza küldhesd.

– Ahhoz elébb országgyűlés kell, mely a nemesi fölkelést elrendelje.

– Ne várj te a nemességre, azzal már megpróbáltad a harczot Ónodnál,
Tokajnál, Szinnánál. Fordulj a parasztokhoz, a kikkel bejöveteled
napjaiban győztél.

– A parasztnak meg zsold kell. A kincstár üres. Az arany, ezüstbányákat
az ellenkirály bírja. Adót, füstpénzt senki sem fizet, mert senki sem
jár utána. A sóbányák Athinay Deák Simonra vannak bízva, de az csak ad
calendas græcas biztat a jövedelemmel. A harminczadok jövedelmét Gritti
veszi által, de annak a kasszájában alig gyűl össze annyi, a mennyi az ő
saját pompás udvartartására s a török had zsoldjára elég: annak is a
nagy része hamis pénz.

– Bízd rám a kincstartást s én megtöltöm a hadi pénztáradat.

A király rábizta Fráter Györgyre a kincstartóságot, teljes hatalmat
adott neki a király nevében intézkedésre.

Fráter György azon kezdte, hogy lement Kolozsvárra, a hol már volt egy
könyvnyomtató intézet s ott nyomatott sok százezer forintra menő
papirosjegyeket: aranyra és ezüstre szólókat. Kétféle pénzjegyeket
nyomatott. Külön a pápistáknak, külön a kálvinistáknak. Amazokét díszíté
a kereszt, emezekét a kakas jelvénye, mind a kettőt Magyarország
czímere. Az egyiken felül ez állt: «Dicsértessék a Jézus Krisztus»,
alul: «Minden lélek dicséri az Urat.» A másikon pedig felül: «Az erős
Isten uraknak Ura!» alul pedig: «Erős várunk nekünk az Isten.»

A jegyek szóltak aranyakra és forintokra és ki volt rajtuk írva, hogy
azok minden adófizetésnél elfogadandók s a harminczadoknál és
sóhivataloknál kész aranynyal és ezüsttel beváltandók.

Akkor aztán szétküldé a biztosait Fráter György bort, buzát vásárolni.

Azon évben ugyan meghallgatta a teremtő azt a zsolozsmát, hogy:

  «Ez esztendőt megáldjad!
  Bő zsírral ékesítsed!»

Olyan termés volt buzában és rozsban a Tisza és Temes közt, hogy nem
győztek elég vermet ásni az áldásnak. A gerezd is ontotta a levét:
hitelben is adták a bort.

Fráter György pótom áron felvásárolta a fölösleget.

Lengyelországban pedig ugyanazon évben nagy volt a szárazság. Magas ára
volt az életnek. Fráter György nagy társzekerekkel hordatta át Halicsba
a magyar terményeket s ott készpénzt kapott értük: teljes értékű jó
lengyel aranyat és tallérokat.

Rövid időn megtelt a király hadi pénztára. Zápolya azonnal megbízta
Nádasdy Tamást és Czibak Imrét a hadtoborzással. Volt ember elég, a ki
fegyvert fogjon, csak fizessék a zsoldját. Nádasdy a Dunán túl, Czibak
Imre Erdélyben gyűjté a zászlóaljakat, maga János király Pesten, Budán
alakitott magyarokból, ráczokból derék csapatokat. Nem nézték már le a
királyt, mert tudott fizetni.

De annál nagyobb volt a morgolódása a két kincstárnoknak: Diák Simonnak
és Gritti Alajosnak, mikor a kasszáikat tele látták keresztes és kakasos
papirosokkal. A nép fizette már az adót nagy buzgósággal, csakhogy
szabaduljon a czédulájától; vették a sót mázsával, a kiknek máskor
fonttal mérték; rengeteg jövedelme lett a sóbányáknak. Csakhogy az mind
papiros volt.

Azt ugyan Fráter György megint mind átvette készpénz gyanánt s aztán
ismét bort, buzát, vágómarhát, posztót, sáfránt, füszerszámot vásárolt
rajta: maga volt pék, korcsmáros, szatócs, olajkáros. S az üzlet
pompásan sikerült. A király hadi pénztára mindig aranynyal, ezüsttel
volt tele, a tavernicus, pisetarius, kamarás és bérlő ládája pedig
töltekezett czédulákkal. Ezek aztán kénytelenek voltak az ország
jövedelmével beszámolni, mert a papirospénzből nem csináltathattak
kelyheket, tálakat, miként a hajdani boldog időkben. S ez volt a
fődolog: hogy Fráter György rendszere mellett nem lehetett lopni! Az
érczpénzt ő vette át a terményekért s azt a király fordította az ország
czéljaira. Ők ketten nem loptak.

Hullott is a szidás a barát fejére, mint a jégeső.

Hanem János királyon segítve lett.




II. FEJEZET.  A HÉT VENDÉGFEJ.

A rákövetkező télen át a Budán maradt magyarok elég vígan farsangolának.
Télen nincs hadjárat, a Duna is végig be van fagyva; gályákkal nem lehet
járni. Az ember mit csinálhat ilyenkor okosabbat? Iszik, meg tánczol.

A mint kitavaszodott az idő, János király Fráter Györgygyel együtt
leutazott Erdélybe, Kolozsvárra, a hol a barátnak sikerült a nemzeti
rendeket, épen úgy, mint a székelyeket és szászokat János király
pártjának megnyerni. Ezzel egy hatalmas mentsvárat szerzett meg a
nemzeti ügynek. Erdély magában egy külön ország. Az alatt Bánffy János
kormányzott Pest-Budán a király nevében.

Időközben a Ferdinánd-pártiak, felhasználva a király távollétét, egy
merész kézcsapással megkisérték Budát elfoglalni, de biz ők Kászon vajda
török ezredeitől véresen visszaveretének s egész Esztergomig üzetének.

A nyár derekán aztán nagyobb készülettel jöttek vissza. Ferdinánd király
Roggendorf Vilmos tábornokát küldé le az ostromló sereggel Buda
visszavivására. Voltak abban a seregben németek és csehek, spanyolok,
Károly király segédhadai és a magyar németpárti urak ezredei: Török
Bálint, Báthory András, Bánffy Boldizsár és a Thurzók vezetése alatt.
Nagyszámú ostromágyúikat vitorlás gályák szállíták alá Ó-Budáig.

Ezekkel szemben állt János királynak a védelmére Momyn vajda és Kászon
vajda török dandára; egy pár ezer ember, Petrovich rácz zsoldosai s
Nádasdy és az Ártándyak mezei hadai. Mindössze három ezer harczos. Az
utolsó napokban szaporítá a védő tábort a Sztambulból visszetérő Gritti
négyszáz lovassal.

De a Ferdinánd-pártiak ostromló serege sem ment többre kilencz ezernél.

Valódi komédiának látszik, hogy Magyarország két ellenkirálya ilyen
hadseregeket állított egymással szembe.

De könnyen tragédia lett volna abból, ha Fráter György nem áll a résen.

János királynak senki sem volt igaz híve. Ezek az urak, papok, katonák
mind csak a saját szerencséjüket vadászták.

János király, a mint megtudta Roggendorf közeledését, megparancsolá
Czibaknak, a kit Erdély vajdájává nevezett ki, hogy jőjjön gyorsan
Budára segélyére. Czibak el is jött, de csak a hajduit hozta magával, az
erdélyi sereget otthagyta a Királyhágón túl, s midőn ezért a király
megtámadta, azt felelé neki:

«Hisz ezt sem tudod élelmezni, a ki már itt van.»

Egész Buda várában nem volt több nyolcz ágyúnál. De még az is sok volt,
mert pattantyus nem akadt hozzá több, mint kettő. Az egyik egy
Augustinus-barát volt: Fráter András, a másik egy László nevű
ezermester. Azon kívül volt még egy német pattantyus is, de az
szándékosan annyi puskaport tömött az ágyuba, hogy rögtön szétrepedt. El
kellett csapni. Golyójuk meg épen nem volt. A király tizenkét dénárt
fizetett a polgároknak minden behordott ágyúgolyóért, melyet a németek
belövöldöznek; azokat lövöldözteté vissza. Az ellenpártiaknak pedig
hatalmas ágyútelepeik voltak: egy nap száz lövést is tettek a
várfalakra. Azonban tüzes golyókkal nem lövöldözének s így a házakban
kárt nem tettek, különösen ügyeltek pedig arra, hogy a királyi vár
tájékára ne tévedjenek a golyóik.

Annálfogva a polgárságnak nagy mulatságára szolgált az egész
ostromjáték. A nemesség is részt vett abban, naponkint kirohanva lóháton
a várkapun, a midőn a szemben levő német táborból szintén előnyargalának
a magyar labancz urak a bandériumaikkal s ott aztán a mezőn előre-hátra
nyargalásztak, mintha lovagjátékos kontratánczot járnának, a kardjaikat
összecsapodták, de senkit meg nem vérezének, ellenben a János-párti
kapitányok a Ferdinánd-pártiakkal egész diskurzust folytattak, sőt egy
ízben Török Bálint Ártándy Balázsnak egy szatyorban két csukát is
ajándékozott, vigye fel Zápolyának, jó lesz tormával. Azoknak a halaknak
a gyomrában pedig levelek voltak elrejtve a János-párti vezérekhez.

Fráter György ismerte jól az embereit, de úgy tett, mintha semmiről sem
tudna. Hadd mutassák ki még jobban a foguk fehérét.

Egy reggel azonban, a midőn a német táborból ismét előszáguldottak a
magyar leventék, kötekedő szóval hivogatva vitézi ellenkezésre a várbeli
magyarokat, a hirtelen felnyitott kapun Ártándy magyarjai helyett Gritti
török szarácsijai rohantak ki rájuk. Abból aztán komoly verekedés
támadt, mely nem maradt halottak nélkül.

És ezen gorombaság után a német tábor magyarjai helyett a spanyolok
álltak az első csatába, mint a kiknek nagyobb gyönyörűséget okoz a
törökökkel verekedni. Néha egész rótákban, de egyenkint is kiálltak a
vitézek összemérkőzni. Egy izben egy spanyol lovag rugtatott ki a vár
előtti mezőre, párviadalra hivogatva a várbelieket. Erre egy gyalogos
janicsár jött ki a kis ajtón, egy szál karddal. A spanyol vitéz neki
sarkantyúzta a paripáját s halálos döfést mért felé a hosszú spádéjával.
A janicsár azonban félrecsapta a spádét a kardjával s oldalt ugorva,
balkézzel megragadá a hidalgó selyem palástját, mely arany skófiummal
volt kivarrva. A spanyol eleget gyakdosott feléje a spádéjával, de a
janicsár folyvást rángatta a palástjánál fogva s e miatt sohsem bírta
eltalálni. E közben folyvást forogtak egymás körül, mint Ezékiel próféta
viziójában a szárnyaiknál összenőtt kerubimok, a kétféle néző közönség
nagy mulattatására: a spanyol egyre szurkált, a török egyre ránczigált;
utoljára is az okosabb engedett: tudniillik a selyem palást, az
leszakadt a lánczáról s a török kezében maradt. Ekkor aztán a spanyol
lovag megfordult s hazament palást nélkül, a török is megtért a várba a
kezében maradt czifra palásttal.

Ilyen hiábavalóskodással töltöttek el heteket, hónapokat.

E közben három szökevény érkezett fel Budára a Ferdinánd-párti táborból:
egy magyar, egy spanyol és egy német. Ennek a neve volt Kristóf diák.
Megszökésének az volt az oka, hogy koczkajáték közben a pajtásának, a ki
a pénzét, palástját elnyerte, dühében levágta a kezét. Hogy az
akasztófát kikerülje, átszökött az ellenséghez. Szabadszájú, fecsegő
ficzkó volt.

Beszállásolták a várnagyhoz, a ki tudott németül s az jól megvendégelte
a diákot, ott volt a vacsoránál Nagy Gergely és Miklós lovász, Keresi
Ferencz étekfogó a káplánnal együtt. A király és Fráter György pedig egy
oszlop mögé voltak elrejtőzve. A bor nagyhamar felnyitotta a diáknak a
száját s a barátságos czimborák kérdezősködéseire híven elmesélte, hogy
a német táborban azért halogatják az erősebb ostromot, mert arra várnak,
hogy a János király melletti főurak beváltsák az igéretüket, miszerint a
királyt élve elfogják s megkötözve adják át a Ferdinánd-pártiaknak; a
hintót is készen tartják, négy fehér lóval, a melyen Bécsbe fogják
szállitani a fogoly királyt.

A várnagy nem akarta ezt elhinni: «Hazudsz diák! Te most
extemporizálsz.»

– De bizony magam szemével olvastam a levelet, a mit Roggendorfhoz
irtak; az uraknak neveire is emlékszem, a kik erre ajánlkoztak. Van
köztük egy Czibak püspök meg két Ártándy testvér.

A várnagy befogta a diák száját:

– Elhallgatsz, istentelen!

– De igazat mond ez! Állitá Keresi.

A király Fráter Györgygyel észrevétlenül hagyá el a várnagy szobáját s
aztán megparancsolá a lakomán jelenvoltaknak, hogy semmit abból el ne
mondjanak, a mit Kristóf diáktól hallottak. Ezt pedig felruháztatá
diszesen s Gritti Alajos mellé adta íródiáknak. Szegény Kristófnak
szomorú sorsa lett utóbb.

Maguknak az emlitett uraknak egy szemhunyorítással sem adta tudtul, a
mit róluk hallott, sem a király, sem Fráter György. De titokban úgy
intézkedének, mint a kik világosan látnak előre is, hátra is.

Roggendorf végre komolyan hozzáfogott a várvíváshoz. Ágyui négy helyen
törtek rést a falakon: az országpalotánál, a Szent Miklós kolostornál, a
boldogságos szűz templománál, s a Gellérthegy felőli bástyán. Egyszerre
indult meg az ostromló hadtömeg mind a négy rés ellen.

Az országpalota alatti rést a németek és csehek vivták, a kolostor
előttit a spanyolok, a templom előttit a magyarok, a Gellérthegyre nézőt
a naszádosok.

Ezek ellenében így osztá fel a király a várvédő csapatokat: a spanyol
ellen állítá fel a ráczokat, a németek ellen a tótokat, s a magyarok
ellen a törököket. A magyar csapatoknak, szégyenszemre, a
legártalmatlanabb hely jutott: a Gellérthegyre néző bástya, a melynek
magas párkányához csak lábtókon lehetett lejutni. Ezekhez legkevésbé
lehetett bizni.

Az ostrom megindulása előtt a király meghagyta a várban levő papoknak,
hogy összegyüjtve a koldusokat, rendezzenek nagy bucsujárást és létániát
az ég segítségének megnyerése végett. Azok énekelve és imádkozva
térdepelték körül a szent szobrot a piacz közepén. Maga a király is
együtt énekelt és imádkozott velük.

A harczi lárma minden oldalról növekedett. E közben egy lovas vitéz jött
nyargalvást a piaczra a királyhoz.

– Vizet uram! Vizre van szükségünk. Az ellenség felgyujtotta a
kolostort. – (Látszott a fekete gomolygó füst a vár végén.)

A király és a szerzetesek rögtön siettek a kuthoz, mely a Dunáról kapta
a vizét, s töltötték a dobosokat: a király maga adogatta fel a vedret. A
rabokat kiereszték a börtönből, azok vontatták a lajtokat a tűzoltáshoz.

Leghevesebb küzdelem folyt ott, a hol a Török Bálint magyar hadai
ostromoltak. Itt voltak Zápolyának legelszántabb ellenségei. De szemben
velük hasonló jó vitézek álltak: Gritti Alajos török besliái.

A beslia, mikor harczba indul, minden öltözetet levet magáról: nincs
rajta semmi fegyverzet, egyedül a férfiizmok rettentő pompája egész
meztelen dicsőségében kábítja el az ellenséget. Ördögi harczmód ez! Mind
a két kezükben egy kard, vérző homlokukba szurva egy sastoll.

Gritti Alajos maga, lóháton ülve, buzdította a harczosait. A résen már
gát emelkedett elesett magyar és török vitézekből. Az ostromlók erőt
kezdtek venni: mind többen hágtak fel a résen, már a bástya lépcsőzetét
is elfoglalták.

Ekkor Gritti a tarsolyába markolt s odaszórta tele kézzel a fényes
aranyakat az ellenség közé.

Erre a besliák, mint az őrült démonok rohantak az ostromlókra. A
vérszomjjal párosult az aranyszomj. Egy arany megér egy kardcsapást. A
magyar ostromcsapat vissza lett vetve. Hét hadnagyuk, a ki elől
harczolt, halva maradt, azoknak a levágott fejeit a diadalmas besliák
kopjahegyre szurták, s odatűzték a kövek közé. Az ostrom három oldalon
vissza lett verve. A tüzet is elolták.

Hanem a negyedik oldalon sikerült a roham. A hol épen a magyar csapatok
álltak. Azok elnézték tétlenül, hogy a naszádosok hogyan másznak fel a
lábtókon a bástyákra s rögtön hátat adtak, a mint kettő-három felkapott
a párkányra.

Fráter György megragadta a király kezét.

– Uram, ha király vagy, ne térdepelj most, hanem állj sarkodra, kapd a
fegyvert s öld az ellenséget!

Az utczán már jött rohanva a muskétás had és ordítozott:

«Végünk van! Az ellenség elfoglalta a tornyot, nem birjuk visszaverni!»

– No ha ti nem tudtátok visszaverni, nemes vitézek, hát majd visszaverem
én – és a koldusaim! Kiálta a király elkeseredetten. A fájdalom
egyszerre hőssé alakítá: kikapta az egyik futó kezéből a puskát.
Példáját követték a szerzetesek és a koldusok. Ezek is elhajigálták
bucsujáró görbe botjaikat, elszedték a katonák kezéből a puskát s
futottak a király után: az István torony felé.

A torony párkányán már akkor négy naszádos állt, négy Ferdinánd-párti
zászlóval.

A király hires vadász volt: lelőtte mind a négyet.

A barátok és a koldusok aztán visszafoglalták a tornyot s leverték a
naszádosokat a falakról. Ez a példa a budai magyar polgárságot is
magával ragadta. Most már ők is kardra kaptak s vitézül megállták a
helyet a bástyákon.

S ezzel Roggendorfék ostroma minden ponton kudarczczal lett visszaverve.

Budavára összes harangjai Te Deum laudámusra zugtak.

Az ostromló sereg bontotta a sátorait. A megszállás a balsiker után
véget ért.

A diadal után a király nagy lakomát adott a palotában.

A várőrség utolsó lovai szolgáltatták hozzá a sültet.

Hanem azért volt egy pompája a lakomának, a minő ritkán szemlélhető.

Annak a hét előkelő hadnagynak a fejét, a kik a magyar dandárt vezették
az ostromnál: odaállíták sorba, egy-egy virágvederbe téve a lakoma
asztalra. A király ismerte valamennyit személy szerint.

Elmondá a nevüket, beszélt hozzájuk.

– No te Lőrincz! Jó barátom! Hát így jöttél a látogatásomra?
Ellenségképen? Mennyi jót tettem én veled! Milyen nagyon szerettelek!
Emlékezel még rá?

Azután a másik fejhez fordult.

– Jarosláv pajtás! Nézzétek ezt a jó barátomat. Gróf volt
Morvaországban, tiz vára volt. Még is az én váramat akarta elvenni.

Majd a harmadikhoz.

– Ez is kedves pajtásom volt. Hányszor poharaztunk egymás barátságára.
Hét vára volt otthon. És szép felesége. Kire maradnak az apró árvái? Igy
jösz hozzám Gotfrid?

– Ez meg itt templomos lovag volt. Vig czimbora! Rá ismerek a szétálló
füleiről. De sok tréfánk volt egymással néha napján. Ugyebár Tibáld?

És a király evett és ivott a mellett. Folyvást beszélgetve a rémséges
vendégekhez, a levágott fejekhez.

És a magyar uraknak ott kellett sorban az asztalnál ülni látva maguk
előtt a halott czimborák kőmerev arczát, üvegfényü szemeit a vádoló
ajkakat…

Czibak Imrének híres evőtehetsége elmaradt ezen a lakomán. Egy falat nem
ment le a torkán. Annál többet ivott.

Ellenben Gritti Alajos egész falánksággal látott a lakomához, török
létére bort is eleget ivott. Azt mondá, hogy az efféle asztaldiszítéshez
hozzá van már szokva, felséges urának, a szultánnak ünnepélyes
lakomáiból.

Czibak Imrével szemkőzt ült Dóczy János kapitány. Ez is derekasan hozzá
látott a gyömbéres tokányhoz, a mit lóhusból veres bor mártással
főzetett a király szakácsa. Megszolgált érte. Ő vezette a paraszt
zsoldosokat – onnan a szigetből – a czifra ruhás, de lágybélü spanyolok
ellen: el is üzte ezeket a falról.

Czibakot boszantá ez az érzéketlenség. Nem hagyhatta észrevétel nélkül:

– Ej ha Dóczy kapitány uram. Bizony ugy hozzálátsz a sült konczhoz, hogy
a kutyának sem hagysz belőle.

Dóczy csipősen viszonzá.

– Már hiszen te veled, Czibak Imre, evés dolgában nem mernék kikötni;
mert te nyolcz tyuknak megfelelsz egy ülő helyedben; de azt az egyet ma
is elvállalom, hogy mind azt az ellenséget csutkástul megeszem, a kit te
a mai dicsőséges harczunkban levágtál.

Erre a megbántásra Czibak Imre olyan haragba jött, hogy székéről
felugorva egy hatalmas ökölcsapást adott a szemben ülő Dóczy fejére.

Dóczy is felugrott az ütésre s a handzsárját ragadta. Jó szerencse, hogy
Fráter György és Frangepán, a két barát ott volt a közelben. Azok
közbevetették magukat s csititák a két összekapott főurat, hogy hagyják
ezt a vitát máskorra: ne sértsék vele a jelenlevő királyi felséget.

Dóczy ajka tajtékzott a dühtől.

– Rá emlékezzél, Czibak, erre az ütésre! Ezért megfizetek neked!

– Csak legyen hozzá elég kongó pénzed. Vágott vissza dölyfösen a vajda.

– Bizony pengővel fizetek meg érte. Csak te győzd számlálni! Hörgé a
kapitány.

Gritti Alajos hideg vérrel ropogtatá az olasz mogyorókat, megkinálva
vele János királyt.

S János király ugy tett, mintha jobban érdekelnék az olasz mogyorók,
mint annak a két főurnak a czivakodása.

Gritti hét darab felroppantott mogyorót kinált oda a királynak, de volt
a tányérján még több is.

– A többi, a mi még nincsen felroppantva, talán még jobb lesz!

Ha értette ezt valaki.

Mogyoró! Emberfej! Mindegy az!




III. FEJEZET.  AZ ORGYILOK.

Az árulás nem sikerült. Valamennyi magyar főur mind ellenese volt
Zápolyának, még Petrovich Péter is, a kiről köztudomásu volt, hogy
«féltestvére», Zápolya István természetes fia. Ezek mind eladták volna
őt «huszonkilencz» ezüst pénzért. De még veszedelmesebb ellenségei
voltak, a kik nem fujtak egy követ a magyarokkal: Gritti Alajos és annak
a barátja Laszkó Jeromos. Amaz egy törökbe ojtott olasz; emez sok fábul
faragott lengyel: mindenféle hájjal megkent csalafinta mind a kettő; a
ki csak addig tolta János király szekerét előre, a mig maga
felkapaszkodott rajta. Most aztán, hogy a tetőre elértek: azon voltak,
hogy őt félrelökjék s maguk osztozzanak meg Magyarország birtokán.

Egyedül Fráter György volt János királynak igazi hive. A fehérruhás
barátnak nem volt semmi indulatja, egyedül a hazája sorsa fölötti
agodalma. Ő nem szomjazott se világi vagyon, se dicsőség után. Ő nem
szövetkezett az áruló országnagyokkal; hanem felhasználta egyiknek a
haragját a másik ellen, hogy egyiket a másik által irtsa ki az utjából.

Maga a nép jó volt: az a ki báránybőr süvegben jár; de a kinek már
nyusztkalpag, tarajos sisak, tiara, vagy barétum volt a fején, az mind
olyan szent volt, a kinek maga felé hajlik a keze.

Roggendorf kudarczot vallott várostroma után a vérszemre kapott várvédők
kirohanást intéztek a Rózsák hegyén levő német főhadiszállás ellen s
olyan jó sikerrel, hogy Roggendorf a sátora hátrahagyásával menekült a
Dunán álló naszádaihoz.

A német fővezér sátorában a többi hadi zsákmány között megtalálták azt a
szerencsekereket is, melyet az akkori hadvezérek használtak a
hadviselésük alkalmával.

Ez ugyan is egy forgatható kerék volt, melynek talpaira és küllőire
különféle signumok, mondások és számok valának feljegyezve: a fergetyü
által megindított kerék megállapodása s annak az egy helyben álló
figurák és mondások konstellácziója szerint azután világosan ki lehetett
találni a hadvezéreknek, hogy mi módon intézzék az ütközet rendjét. A mi
igen szép tudomány volt.

Az elfogott németek bizonysága szerint kitudódott, hogy a bécsi
csillagvizsgálók bölcs praktikája ezen szerencsekerék segítségével
kifundálta, miszerint Roggendorfnak a «rozsomák» havában és a «Mars»
órájában kell ostromot intézni Budavára ellen s akkor minden bizonynyal
győzedelmeskedni fog. – De bizonyára az egyszer nagyon csalatkoztak a
csillagvizsgálók.

János király aztán hazaküldé Bécsbe Ferdinánd királyhoz azt az
elzsákmányolt horoscopot, azzal az izenettel, hogy csak használja azt a
király bölcsen ezután is, s annak a megkérdezésével csinálják jövőben is
a hadvezérei a csataterveiket.

A Ferdinánd-párti sereg, a török naszádoktól üldöztetve, visszavonult
Esztergomig.

A primás, Várday Pál, a kibékítő szerepét játszotta a két ellenkirály
között.

Ferdinánd király ugyanabban az állapotban volt, a miben Zápolya. Senki
sem volt hive: csak az önérdek tartott mellette mindenkit, s a kinek a
saját kivánsága nem teljesült, az rögtön áruló lett ellene. – János
királynak még legalább volt egy Fráter Györgye.

Egy izben erre a szóra fakadt Ferdinánd király: «Sokat adnék érte, ha
énnekem egy olyan hivem volna, mint ez a barát! Fráter György egymaga
annyit ér, mint tizezer harczos!»

A primás megkisérté a két ellenkirályt kibékíteni.

Mind a kettő rá volt fanyalodva az egyezkedésre. A fegyvernek nem volt
éle a kezükben: nem volt «Brandja» a puskájuknak.

Zápolya Laszkó Jeromost küldé Ferdinándhoz alkudozásra; Ferdinánd pedig
Hobardanáczot János királyhoz: a két hajdani ellenlábas követet Szolimán
udvaránál.

Hobardanácz már a szultán előtt is megmutatta, hogy két balkezü ember:
csak rontani tud. Budára a primás levelével érkezett meg, s a király elé
kivánt vezettetni.

Zápolya elfogadta a követet. Hajdanában az is egyik kapitánya volt, mig
el nem pártolt Ferdinándhoz: vitéz, vakmerő katona.

Hobardanácz azzal a feltett szándékkal jött János királyhoz, hogy őt
megöli.

E tőrdöféssel meg lesz oldva az országos gubancz.

Ha Zápolya halott, az egész ország meghódol az élő királynak.

Ámde ezuttal is résen állt Fráter György.

Midőn a követet a király elé vezették, egyedül maradtak: a király, a
követ és a barát.

A barátra szüksége volt a királynak, hogy a primás levelét tolmácsolja
előtte, minthogy az latinul volt irva, a miben a király nem volt eléggé
járatos.

A mint együtt olvasták a levelet: egy szemközt álló tükörből meglátta
Fráter György, hogy a követ, dolmánya alul kirántva egy két élü tőrt,
azzal a király felé rohan.

A barát hirtelen eléje veté magát az orgyilkosnak s felfogta annak a
tőrdöfését. A fehér csuha alatt pánczél volt: az orgyilok lesiklott az
aczélról.

A király kiáltására azután berohantak az ajtonállók s megragadták és
megkötözték a vakmerőt.

– Mért akartál engemet megölni? kérdé tőle Zápolya. Urad, királyod bizta
ezt rád?

– Saját szivem bizta ezt rám. Felelt reá Hobardanácz. A te vezéred a
fekete czár legyilkolta az én apámat, testvéreimet. És én megesküdtem,
hogy te rajtad állok értük boszut.

Az udvaronczok ott helyben össze akarták aprítani az orgyilkost.

Fráter György kivette őt a kezükből.

– Hagyjátok élve. Van egy igaz híve János királynak, Pekry Lőrincz, a ki
mind e napig Bécsujhely börtönében szenved: ajánljunk cserét Ferdinánd
királynak. Adja ki nekünk Pekryt, s mi visszaadjuk ő neki Hobardanáczot.

De Ferdinánd nem állt rá a cserére.

Azt felelte büszkén:

«Ebet ebbel maratok!»

Akkor aztán Hobardanáczot zsákba kötötték s a Szent-Gellért ormáról
aláguriták a Dunába.




IV. FEJEZET.  GRITTI.

A visszavert budai ostrom után mély elcsüggedés lepte meg Zápolya
kedélyét. Bezárkózott a szobájába s csak zárt ajtókon keresztül beszélt
mindenkivel, a kinek valami előadni valója volt nála. Kivételt csak két
emberre nézve tett: az étekfogójára, a ki az ebédjét felhordta, s a
kinek a szeme láttára kellett minden ételt sorba kóstolni elébb, nehogy
meg legyen mérgezve. Reggel megnyitá az ajtaját az udvari káplánja
előtt, hogy misét mondasson magának vele.

Elszörnyedt, mikor Szerémit meglátta. Alig volt azon emberi ábrázat: –
az arcza teleragasztva flastromokkal. A káplán elmondá a siralmas
történetet. Vitézségét akarta bebizonyítani az ostrom alatt, a németek
által töretett rést egy hordóval kellett volna bedugaszolni. A káplán
vállalkozott rá, hogy azt a hordót, kötélre kötve, belefogja illeszteni
a falon támadt lyukba: s a mint így a levegőben függve ügyeskedék, a
német pattyantyusok olyan helyesen lőttek egy golyót feléje, hogy az
épen a hordót törte széllyel: a káplán lezuhant s mind összetörte az
ábrázatját, most annak a nyomorultja.

– Mondtam, hogy ne járj ott, a hová nem küldenek. Ilyen betapasztott
szájjal most nem misézhetsz: küldd ide nekem Fráter Györgyöt.

A barát ott volt a király előszobájában s bebocsáttatva hozzá, elvégzé a
kápolnában a misét. Az ájtatosság után a király behivta őt a
hálószobájába.

A király nyoszolyája melletti asztalon volt az angyali korona és a
hozzátartozó jelvények.

– Nézd! monda a király, megfogva a barát kezét. Ezeket őrzöm.
Éjjel-nappal őrzöm a koronámat. Már kétszer elüték a kezemről. Nehogy
még harmadszor is ellopják.

Fráter György észrevevé, hogy a király keze hideg. A hangja is tompa.

– Egész életemen át ezt kergettem, erről álmodtam. Most meg van. Hát mi
nyereségem belőle? Nem tudok miatta aludni.

– Uram, Te neked lázad van. Megcsömörlöttél. Hivass kenő asszonyt s
dömöczköltesd ki a hátadból a csömört.

– Igen. Megcsömörlöttem; de nem az ételtől, hanem az emberektől. A
lelkemben van az a mi bánt: onnan azt ki nem vajákolja semmi asszony.

– Hát talán majd én.

– Tudsz valamit a félelem ellen? Meg tudod azt tenni, hogy ne féltsem
ezt a koronát? Hogy kimerjek menni a szobámból, mikor azt tudom, hogy
nincs a fejemen? Vagy untalan a fejemen hordjam, mint a kártyakirályok?
Akárkit nevezek ki koronaőrnek: az mind átszökik az ellenkirályhoz s
eladja egy várért, egy dominiumért a koronámat.

– Hát ezen a félelmeden igen könnyen segíthetünk. Nekem van egy
kincstáram, a hol mind azt az aranyat halmozva tartom, a mit az ország
szükségeire összegyüjték. Ez a kincstár itt van a királyi vár
pinczéjében. Egy nagy boros hordó, a többiek sorában. Ennek kettős
feneke van. Az ászok felőli részén az akona csapja. Ezen bor jön ki: a
fal felé fordított feneke egész sima; a felnyitásának a titkát egyedül
én birom. E tulsó rekesztékben vannak a kincseim. Azok között elfér a
korona is. Ott senkinek sem kell azt őrizni. Ott megőrzi a jó veres bor.

A királynak annyira megtetszett ez az ötlet, hogy elnevette rá magát. –
Volt már a korona annál szentetlenebb helyen is. A barát előszobájából
egy csigalépcső egyenesen a boros pinczébe vezetett le.

A király és a barát a koronát és jelvényeket a számukra készült
érczszekrénybe rakva, maguk vitték le a pinczébe, a nélkül, hogy az
udvari cselédség észrevette volna.

A pincze gondja Fráter Györgyre volt bizva. A borkezelés az ő szakmája
volt. Már a budai pálosoknál is ő rá volt bizva a kulcsári hivatal. S a
mióta az egész magyarországi borkereskedést magához ragadta: igen rendes
dolog volt őt a pinczekezeléssel elfoglalva látni.

Miután a királynak megmutatta a furfangot, melynek segélyével a kettős
fenekü hordó hátulját fel lehet nyitni: bevilágított a gyertyával annak
az üregébe. Az ötven akósnak egy harmada külön volt rekesztve, s e
rekesztékben voltak láthatók az egymás mellé helyezett zacskók,
melyeknek átlátszó szövetén keresztül csillámlott az arany.

– Ime uram. Itt vannak az országnak a kincsei; a melyekről a
kincstárnokaidnak nincsen tudomása. Ha eljön az ideje, hogy az
országodat a magad erejével megvédelmezzed, akkor ezeket itt találod. A
koronád nagyon jó fundamentumon fog itt pihenni: egy tele kincstáron. És
most jer: igyál egy pohár bort, országod boldog napjainak áldomására.

A királynak egyszerre melege lett, a mint azt a tömérdek kincset maga
előtt látta. Milyen jó hideglelésüző az arany!

A pinczében voltak alacsony asztalok, székek, apró kelyhek, kancsók,
borlopó kobakok. A barát megtöltötte a kancsót ugyanabból a borból (egri
bikavér volt), a mely a kincseket őrzé. Ketten leültek egy olyan
asztalhoz, egy szál viaszgyertya világa mellett s borozgatva
tanakodának. Senki sem hallgathatta ki, mit beszélnek.

– Szomoru az én lelkem mindhalálig. Mondá a király. Nemde nem azt
mondám-e neked, hogy megcsömörlöttem az emberektől. Király vagyok, s
nincs egy szolgám, a kiben megbizhassam. A ki erős és bátor, az irigyem
és áruló ellenem; a ki igaz hivem, az lágylelkü, gyáva. Czibak, Athinay,
Nádasdy, az Ártándyak, Bánfy vitéz emberek: és lásd, ők elárultak volna
huszonkilencz ezüst pénzért, kevesebbért, mint Iskariot a mesterét.
Verbőczy, Frangepán becsületes, hű emberek; de a mint a veszedelmet
megorrontották, mind a kettőnek egyszerre nagy mehetnékje volt
Lengyelországba, hogy majd ők onnan segítséget hoznak. Az egész ostrom
alatt vissza sem tértek. Ma hallottam őket az ajtómon kopogtatni. Azt se
feleltem nekik, hogy «ott kinn tágasabb!» A ki pedig megszadadított: ez
a Gritti, ez a legveszedelmesebb ember: ez roszszabb az ellenségnél,
roszszabb az árulónál, ez egy versenytárs. Ugy viseli magát már is,
mintha ő volna az úr Budavárában. Pártfogóm, a török szultán, ugy
játszik velem, mint a szelidített oroszlánjával, a kit zsámolyul
használ: mert ki vannak tördelve a fogai s levagdalva a körmei. Maga a
saját népem kigunyol. Az ajtón keresztül hallom, hogy kérdezgetik
egymástul az apródok, a csatlósok: «ébren van-e már Katalin király?»
Asszonynak csufolnak! A miért nem tudok többé kegyetlen lenni: a mióta
Dózsa György halálra kinzásáért vaksággal vert meg az Isten. Nincs egy
emberem az egész országban, a kire rá bizhatnám az ügyemet!

– Hát nem vagyok-e én itt?

– Igaz! Te valódi hivem vagy: s hűségedhez erős lélek, erős kéz is
járul. Rád nem is gondoltam. Hisz te olyan vagy nekem, mintha saját
jobbik felem volnál. De te csak egy ember vagy.

– Hát nem elég az neked?

Erre a merész fenhéjázó szóra nagyon szemébe nézett a barátnak a király.
De az kiállta a szembenézést.

– Te mondád! Szólt Zápolya. Ez erős szó volt. Tehát adj tanácsot. Mit
tegyek, hogy mindazok, a kik ellenségeim, egyszerre hiveimmé legyenek?

– Vásárold meg őket. Minden ember ember. Minden ember megvehető; csak el
kell találni az árát. Még a szultán is megvehető, nem is drágán, csak
egy kis orczapiruláson. A nagyvezér már drágább. – A fondorkodó főurakat
főurakat mind lekenyerezheted, csak azt tudd meg, hogy mi tölti be a
titkos ohajtásaikat. Én mind valamennyinek tudom az árát, a miért
megvehető.

– Grittinek az árát is tudod?

– Azt is tudom. S majd te is rájösz magadtól.

– S ha mind kielégítettem őket ma, egy év mulva nem fognak még többet
követelni?

– Bizonyosan fognak. De te ne állj velük többet szóba. Hanem válaszsz ki
egyet közülök, a kit a többi fölé emelj: azt hadd itt kormányzónak
Budán; magad jöjj velem Erdélybe, járj vadászni, mulasd magad. Az az egy
majd aztán el fog bánni a többivel s a többi mind annak az egynek a
kigyófején fogja fujni a követ.

– S ki legyen az az egy?

– Az, a kit legrosszabbnak tartasz valamennyi között.

– Gritti?

– Látod, hogy rájöttél magadtul, mi az ára a szultán kegyenczének? Ez le
fogja gyürni mindazokat, a kik te ellened áskálódnak.

– De ki fogja aztán Grittit legyürni, ha egyszer az hatalomra kap? Kérdé
a király, felfordítva a kupáját, annak a jeléül, hogy nem iszik többet.

A barát ellenben csendesen szürcsölte a borát s meggondoltan felelt a
királynak.

– Minden féregnek van ellenkező férge. Gritti is magával hordja az
árnyékát s keresztül fog botlani benne, mikor nem is sejti.

– Te tudod Gritti árnyékának a nevét?

– Tudom. De azt még neked sem mondom meg.

– Jól van. Tehát vegyük rendre, kinek mit osztogassunk? Gritti lesz
Magyarország kormányzója.

– Dóczy János alkormányzó.

– Azért Czibak Imre meg fog orrolni.

– Czibak lesz erdélyi vajda.

– Hiszen már kineveztem nagyváradi püspöknek.

– Még a vajdamente is elfér a vállán a püspöki casula mellett. Igy majd
ki lesz elégítve ha két széken ülhet.

– Mi legyen Nádasdy Tamás?

– Kincstartó.

– Hiszen már te vagy az.

– De csak titokban. A mi pénzt én gyüjtök, annak az eredetéről nem tud
senki semmit. Én az adókat nem szedem be. Legyen ez az ő tiszte.

– Hát Athynay Diák Simon?

– Az legyen a sóbányák bérlője. A két Artándy kapja meg a
harminczadokat. Frangepán üljön be a kalocsai érseki székbe.

– Itt van még Laszkó Jeromos.

– Azt megtehetjük szepesi grófnak.

– Keveselni fogja.

– Adjuk neki még ráadásul Debreczen városát.

Ilyenformán az egész uri rendet sorba vették, Bánffyt meghagyták
nádornak. Somlyói Báthory Istvánt erdélyi viczevajdának, Petrovicsot
temesi grófnak és vajdának. Verbőczy maradt kanczellárnak. Egy kancsó
bor elfogyása alatt rendben volt minden közigazgatás,
igazságszolgáltatás, pénzügy, hadügy, szépen letárgyalva.

János király szépen megköszönte Fráter Györgynek a bölcs tanácsadását, s
aztán rábizta, hogy már most csak intézze el az egész dolgot az illető
urakkal. Ő maga, nem nyomván többé a lelkét a korona őrizgetése, rögtön
felkerekedett a peczéreivel és sólymáraival s elment a velenczei tóra
kócsagot vadászni.

Fráter György legelőször is Grittinél kezdte.

A szultán kegyencze fényesebb udvart tartott Budán, mint maga a király:
kapuját a testőrökön kivül két kerekes ágyu őrizte, mely mellett égő
kanóczczal ácsorgott két nagysüvegü komparadzsi.

A ki Grittivel beszélni akart, azt elébb az ajtónállók megmotozták, hogy
nincs-e nála rejtett fegyver. A renegát kegyetlen volt és félénk.
Dolmánya alatt finom pánczélinget viselt s oldalán mérgezett hegyü tőrt
hordott, a minek a markolatát folyvást kezében tartá, a mig az előtte
állóval beszélt; s egy széles asztal állt közöttük. Nem is volt magában
soha. Egy alacsony széken ült mellette Memhet bég, a tolmács.

Gritti, a hajdani velenczei dogefiu, ha akart, tudott latinul, s ezen az
idiomán beszélhetett volna közvetlenül is Fráter Györgygyel; de szokása
szerint csak a török nyelvet használta társalgásul. Ha értette is a
kérdést, megvárta, mig a tolmács törökül mondja azt el.

Fráter György azon kezdé, hogy a király elhatározását tudatá Grittivel,
országkormányzói kineveztetése dolgában.

A renegát arcza kőmerev maradt: nem mutatott se örömöt, se meglepetést.

– Ezt vártam a királytól. Mondá hidegen. Tudattad már az
országtanácsosokkal?

– Még nem. A te beleegyezésedre vártam.

– Tehát várj még két napig. Kevés a katonám arra, hogy rögtön
válaszoljak. Elébb behivatom a lovasaimat a falvakból.

– Értelek.

– No hát értesz. – A hol pedig kormányzó van, ott alkormányzónak is kell
lenni, a ki helyette intézkedik, a mig ő az országtól távol van.

– Dóczy János lesz az.

Arra helyeslően bólintott a renegát.

– Hát a többi főméltóságok miként lesznek betöltve?

Fráter György elmondta sorba, a mit a királylyal megállapítottak. Gritti
minden névnél boszusan dörmögött közbe s önkénytelenül kiszaladt a
száján egy-egy olasz mondás: «Kecskére bizni a kertet!» – «ugyanazok a
kutyák más nyakörvvel.»

Mikor vége volt a lajstromnak, azt kérdezé, minden tolmács nélkül,
diákul:

– Nos? Hát a fiamnak semmi hivatal sem jutott?

Arról bizony megfeledkezének, a király is, meg a barát is, hogy
Grittinek van két fia is, a kik őt minden jártában kisérik, s az egyik
közülük már olyan nagy, hogy beszéltet magáról; már tizennyolcz
esztendős; nagy hire van Pest városában a tivornyáiról, melyeken a város
ifju hölgyeit gavallér módra mulattatni szokta. Ezt már megilleti valami
tekintélyes állás Magyarországon.

Mit lehessen neki adni?

– Még üres az egri püspöki szék.

– Az jó lesz az én fiamnak. Szereti a veres bort.

Azt, hogy van-e valami sejtelme a keresztyén vallásról? nem kérdezték: a
dézsmát be tudja hajtani. Egyéb tudomány nem kell hozzá.

Erre aztán nyájasabban kezdett a renegát a baráttal beszélni.

– Hát ugyan te, Fráter György, a magad számára mit választottál?

Most aztán itt volt az alkalom, hogy Fráter György elővegye egész
szinjátszói tehetségét. Fel tudta fogni, hogy ha ő most az igazi arczát
mutatja meg, a renegátot egyszerre gyanakodóvá fogja tenni. Alázatosan
összehuzta magát, két kezét keblére téve.

– Óh uram! Én magamra nem gondolok. Engemet az én királyom alacsony
szolgai állapotból emelt fel magához s én nekem ez is érdemeim felett
való jutalom. Hogy mernék én az én jóltevőmtől annál nagyobb kegyelmet
kérni, mint hogy állandóul az ő árnyékában lehessek. Hanem te hozzád
volna egy alázatos folyamodásom. Midőn Magyarországnak s a szerémi
szigetnek kormányzója fogsz lenni, emlékezzél meg felőlem, s az én nevem
után az én testvérhugomról, kit a törökök kizavartak az én atyáim ősi
várából. Adasd neki vissza a kastélyát, és egyéb földi birtokait, s
ajándékozd meg némi barmokkal, hogy a gazdaságát folytathassa. Én magam,
szerzetesi fogadalmam szerint semmi világi birtokra nem áhítozom; de a
szegény véremet kivánnám megsegíteni.

– Ez meglesz, mondá Gritti. De engem te Fráter György ezzel az alázatos
pofával rá nem szedsz. Én jobban ismerlek téged mint gondolod. Én
láttalak már téged kevélynek! Emlékezzél csak vissza Buda ostromára,
mikor a királyt kiránczigáltad a koldusok közül, s vitted magaddal
harczolni. Akkor láttam az igazi arczodat. Te büszke lélek vagy.

Fráter György átlátta, hogy ez az alakoskodás nem sikerül. Elővett egy
másikat.

– Hát az vagyok! szólt büszkén felegyenesedve. Nem tagadom, hogy vannak
magasra törő vágyaim. Azt hittem, hogy a midőn a király Czibak Imrét
megteszi erdélyi vajdának, akkor majd az utána megürült nagyváradi
püspöki székbe engemet helyez be. Csalatkozám. Azt is meghagyta
Czibaknak.

Ezzel a szóval megvette Gritti bizodalmát.

– No hát én majd rajta leszek, hogy az a váradi püspöki szék minél elébb
megürüljön.

Gritti elhitte, hogy ő most egy czinkostársra akadt a barátban.

Dóczyban már talált egyet: azt a királyi asztalnál kapott arczulcsapás
tette hű czimborájává. – A nagyravágyásában megsértett pap nagyon jól
fog illeni hozzá. Fráter György mester volt a szinjátszásban. Kortársai
(különösen az ellenségei) mind az irják róla, hogy ez az ember
mindenféle szerepet tud játszani és ugy, hogy azt mindenki igazba veszi.

Most aztán nem kellett többé tolmács Grittinek, hogy Fráter Györgygyel
beszélgetést folytasson. Beszélt ő latinul is. Már ugy, a hogy akkori
időkben szoktak: időt, nemet, ejtegetést, igehajtást, egyest és többest
nem ismerve s keverve olaszszal.

– Én a kormányzói hivatalt elvállalom; de ezt a nyilatkozatomat ne
tudasd az urakkal addig, a mig a katonáimmal és a fiaimmal együtt hajón
nem leszek. Első furiájukban gonoszul bánhatnának velem. Ismerem a
természetöket. Én elébb leevezek Nándorfehérvárra s onnan sietek
teveháton Sztambulba, a nagyvezérrel és a szultánnal tudatni a dolgot.
Az ő megerősítésük nélkül Magyarországon nem kormányoz senki. Majd ha
visszatérek, akkor hatalmam is lesz rangomat megőrizni minden
tekintetben. Te ird meg a kinevezési diplomát, ugy, hogy a pergamen két
részre legyen osztva: az egyiken a latin szöveg, a másikon a török. A
török fordítást Memhet bég fogja beleirni. Mind a két szöveget irja alá
a király: az egyiken «Johannes Rex», a másikon «Jankó Král» névvel. De a
saját pecsétjén kivül még az ország pecsétjének is rajta kell lenni.
Kinél áll ez a pecsétnyomó?

– Verbőczy kanczellárnál.

– Annak nem szabad erről megtudni semmit.

– Meg van nálam a párja az ország pecsétnyomójának, szólt mosolyogva a
barát.

(– Ez az én emberem! Gondolá magában Gritti)

Fráter Györgyről Szerémy is azt jegyezte föl, hogy nem restellte
használatba venni azt a tudományt, a mit Sforza Bona királynétól tanult,
s még magának Solimánnak a titkos pecsétnyomóját is utánoztatta, a
melylyel a szultán, János királyhoz küldött leveleit szokta
hitelesíteni. Ez mind az akkori idők diplomácziai furfangjaihoz
tartozott. Grittinek tetszett az ilyen czimbora.

Memhet bég közbeszólt:

– Ugy tapasztalom, hogy nincs szükségetek tolmácsra többé, megértitek
egymást nálam nélkül. Én megyek az abdesztánt végezni.

(Ez a töröknek az esteli szertartásos mosakodása.)

S azzal indult az ajtónak, nem kérve Grittitől az elbocsáttatást.

– Majd jőjj fel hozzám Memhet bég, az irásért; monda neki Fráter György.
Ott lakom a királyi várban.

– Az az, hogy te jösz fel én hozzám az irásoddal György barát, veté oda,
félre sem tekintve, a tolmács. Ott lakom a Rózsák hegyén a tuskóházban.

Azzal se nem köszönt, se nem szelámozott, kiment az ajtón.

– Bolond fejü ez! Mondá Gritti. Igazi vakbuzgó mozlem.

Fráter György elhallgatta a mit gondolt: «jobban ismerem én Memhet
béget, mint te! Ez a te árnyékod, a kiben egyszer keresztül fogsz bukni
s nyakadat szeged.»

Azzal ő is bucsut vett Grittitől s sietett a várpalotába, a kinevezési
okmányt latin szövegben megirni.

A mint elkészült vele, az összegyöngyölt pergament a csuhája belső
zsebébe rejtve, kezébe fogta a pálczáját, egy egyszerü vadkörtehajtást s
elindult a Rózsák hegyére a bég tuskóhajlékát felkeresni.

Memhet bég nem talált egész Budavárában s annak hostádjaiban sehol
magához méltó lakhelyet. Azok mind meg voltak már fertőztetve a gyaurok
lehelletétől. Hanem a «Rózsák hegyén» volt egy tuskóhajlék, melyet a
törökök tákoltak össze vastag faragatlan faderekakból, mikor az ozmán
felmentő sereg heteken át farkasszemet nézett a Gellérthegyen levő
németek ostromló táborával. – Az ostrom után ez üresen maradt: a tolmács
elfoglalta magának. Ott hált az esteli mosakodástól, a reggeli
ájtatosságig. Maga szolgálta ki magát, pedig a Dunáról kellett hordania
a vizet.

A tuskókalyibának kertelése is volt, hegyes sánczkarókból, s azon egy
nehéz tölgyfaajtó.

A hegy alatt lapultak meg hosszu sorban a külváros utolsó házikói,
többnyire szőlőmivesek, kapások hajlékai, egy vizmosás árka képezte az
ösvényt fel a hegytetőig.

Már messziről lehetett hallani az áhitatos üvöltést a tuskóhajlék
udvaráról: «Lá illa, il Allah: Mohammed razul Allah!»

Mikor Fráter György felkerült a kalyiba elé, annak a palánkja már tele
volt pajkos sihederekkel, a kik a sánczkarókra kapaszkodva, csufondáros
tréfákat üztek azzal az egy szál törökkel odabenn. Az izlámhivő pedig se
lát, se hall olyankor, a mikor ájtatoskodik. Nem törődik vele nézik-e,
hallgatják-e az idegenek? Nevetnek rajta? a nyelvöket öltögetik rá? Az
neki mind közönyös dolog. Ő csak a paradicsomot látja maga előtt, s
annak a gyönyöreit érzi előre.

– Eltakarodtok innen, léhütők! Kiálta Fráter György a pákosz
suhanczokra, s a pálczájával jó sort vert a hátaikra. Mit háborgatjátok
az imádkozót?

Lekergette őket a hegyről.

Maga pedig megállt a kerítés ajtajában s megvárta, mig Memhet bég végig
énekelte a szúrát. Egy a földre leterített tevebőr szőnyegen végzé az
ájtatosságát a török, hol térden állva s karjait az égfelé terjesztve,
hol arczraborulva s összeszorított ujjait az ajkaihoz értetve s aztán
csókot hintve nyugatfelé, a hol a próféta sirja van.

Mikor ennek vége volt, akkor belépett Fráter György a palánk ajtaján;
hanem elébb lehuzta lábairól a faczipőket s betakarta a fejét a
csuklyával. A fedetlen fő és a fedett láb tiszteletlenség jele a török
előtt.

A szokások megtartásáért szelámmal üdvözlé a bég látogatóját.

– Béke veled! monda a barát. Nem akartalak háborgatni, a mig imádkozol.

– Az izlámhivők nem imádkoznak soha, monda Memhet bég. Mi csak hitet
vallunk, Istent magasztaljuk, hálákat adunk. De sohasem könyörgünk
semmiért. Allah tudja azt jól, hogy kinek mire van szüksége, mert Allah
mindenttudó, meg is adja azt, a mit megérdemeltünk; mert Allah jósága
véghetetlen. Ha a világon nem adja meg – ő nála van a bölcsesség, –
megadja a paradicsomban. Azért a muzulmánnak tiltva van a könyörgés.
Mert megsérti az Isten jóságát, bölcsességét és hatalmát, a ki őt
tanitani akarja, hogy mit cselekedjék s azt véli, hogy ember könyörgése
megfordítja az Isten akaratát. A mi öröktöl fogva meg van irva, az
örökké megváltozhatatlan.

– Elismerem, hogy ez magasztos alaptétel az izlamvallásban.

– Ez az elismerés, téged mint keresztyén papot jobban ékesit a
drágaköveknél; mert saját magad ellen vallasz. Hisz a keresztyéneknél a
pap a közbenjáró az Isten és a halandó emberek között. S ezért azok a
papnak adót fizetnek. A ti papjaitok fényesek, kövérek és tudósok, az
izlám papjai rongyosok, tetvesek és ostobák. De Isten magasztalásában
kifogyhatatlanok. Ezekért a féregmarta papokért lettem én mohamedánná!
Azokért az aranyos papokért hagytam én el a keresztyén vallást.

– Rajtam ím nem látsz semmi aranyosat, szólt a barát egyszerű fehér
csuhájára mutatva.

– De alatta pánczélinget viselsz s a pánczéling alatt arany láncz van, a
király képével. Azt hiszed te Fráter György, hogy engemet is olyan
könnyen elámíthatsz, mint ezt a felfuvalkodott olaszt, azzal a mesével,
hogy neheztelsz a királyodra, a mért nem ültetett még egy püspöki
székbe. Hiszen te több vagy minden püspöknél és vajdánál. Te vagy a
királynak a tanácsadója. Te, ha akarod, fürödhetsz az aranyban, ha
akarod biboros hintóban járhatsz. De te többet akarsz annál. Ismerlek én
jól.

– Kölcsönbe esik. Én is épen oly jól ismerlek téged Memhet bég és pedig
még a tarnovi találkozás óta. Te Grittinek nem szolgája vagy, hanem
felvigyázója, a szultán megbizottja. Te Memhet bég nap-nap után, minden
éjjel egy kengyelfutót bocsátasz el lepecsételt levéllel Sztambulba, a
ki azt egyenesen a szultánhoz viszi, a nagyvezér tudta nélkül. És azt is
tudom, hogy te neked mindenkor szabad bejárásod van a szultánhoz. Egy
kis kerek rézlap van az övedbe dugva, annak az előmutatására minden ajtó
megnyilik előtted, még a boldogság aranykapuja is. Tehát tegyük le az
álorczáinkat s mutassuk meg egymásnak az igazi ábrázatunkat.

Memhet bég leült a földre, keresztbe vetve a lábait.

– Tehát mondd meg, hogy mi az én igazi ábrázatom; majd én aztán elmondom
a tiedet.

– Te buzgó muzulmán vagy.

– Te pedig buzgó keresztyén.

– És még sem egymásnak vagyunk ellenesei, hanem egy harmadiknak.

– Ki az a harmadik?

– A hitetlenség. Azok miatt szenvedünk lélekkárhozatot, a kik csúfot
űznek a vallásból és tagadják az Istent: akár Jehova, akár Allah néven.

– Lelkemből beszélsz. Én hétszer elolvastam az alkoránt, kilenczszer a
bibliát. De ki tartja azokat a lelkében? Ha két ember összevész, nem
egymást káromolja, hanem az Istent. A nép maga buzgó minálunk, tinálatok
már az sem istenfélő. A rút átkozódások üldöztek el hazám földéről
engem. A törökök kegyesebbek. A török paraszttól nem hallod, hogy a
prófétát szidná, mint a hogy szidja a messiást a magyar, a tót, az oláh.
Hanem aztán a mi felül van: a basák, a bégek: azok között nagy a
hitetlenség. Mikor magukra maradnak, bort isznak és elmulasztják a
mosakodást, a szuraéneklést, csúfot űznek Mahomet parancsolataiból.

– Mondsza csak Memhet bég, Gritti fiai izlámhiten vannak-e?

– A külső szertartás szerint igen.

– Hát szabad volt egy muzulmánnak keresztyén püspökké kineveztetni a
fiát?

Eddig csak nyugodtan ült a keresztbevetett lábain a tolmács, de erre a
szóra felugrott helyéből, az egész arcza meg volt dicsőülve a fanatismus
lángjától.

– A «morhud» vermében fog érte megégni! A hetedik, a legalsóbb pokolba
fog vettetni, a ki azt a csufságot elkövette úgy a prófétán, mint a
messiáson.

Fráter György kebléhez ölelé Memhet béget, az viszonozta az ölelést s
azzal mind a ketten megcsókolták egymásnak az arczát.

– Már most ismerjük egymásnak az igazi képét, mondá Fráter György.
Végezzük a hivatalos dolgunkat.

A tolmács meggyujtotta a függő mécsest; egy tuskó volt az asztal, a
melyen irni szokott, elővette az irószereit.

– Azonban én még ma nem ettem semmit, mondá a török.

– Magam sem. Mi a rendes vacsorád?

– Rizs, a mit magam főzök meg egy ibrikben.

– Arra most nincs időnk, sietős a dolog. Én megosztom veled az étkemet,
a mit magammal hoztam.

– Nem tudod, hogy muzulmánnak nem szabad ételt izlelni, a mit keresztyén
sütött?

– Az enyimet az Isten maga készitette.

Ezzel kivett a csuhája zsebéből a barát egy marék susinkát s a tuskóra
tette. Így hiják a magyarok azt a körte és almaszeletekből álló
csemegét, a mi a napfényen aszalódott meg.

– Ez az én rendes eledelem.

Ezt a töröknek is szabad megenni.

S a száraz körtét ropogtatva, elkészíték együtt a tuskóhajlékban azt a
nagy fontosságu okmányt, a mely korszakot képezett Magyarország
történetében: a Gritti-korszakot.

– Holnap viheti magával Gritti Sztambulba.

– Holnap? kérdé elbámulva a tolmács. Úgy tudom, hogy János király elment
vadászni s egy hétig vissza sem jő. A míg utána küldöd a kengyelfutódat
s az megint visszakerül, három nap beletelik.

– Három napot pedig veszedelem volna várni, mert az alatt minden veréb
csiripelni fog róla. Sohsem kerestetem én ezzel az irással János királyt
a velenczei mocsarak közt. Add ide azt a nádat.

S azzal Fráter György szép nyugodtan aláirta mind a «Johannes rex»-et,
mind a «Jankó Král»-t az okmánynak.

– Mit cselekszel? Hisz ez hamisság! rebegé elképedve a tolmács.

Fráter György nyugodtan törülte a sűrű hajához a tintás tollát.

– Ha csak ennyi teher nyomná az én lelkemet! – Egyébiránt majd meggyónom
úrnapján az elkövetett bűnt, de nem a király káplánjának, hanem a
királynak magának.

– Hallod-e te, barát, én még te tőled sokat fogok tanulni!

Egészen János király beleegyezésével történt az, hogy Fráter György
helyettesíté a névaláirását. A király nagyon szerette a kényelmet s
fejedelmi luxust űzött vele, hogy ő maga nem csak hogy a fejét nem töri
azon, miféle okiratokat bocsásson ki, de még a névaláirását is elvégzi
helyette más. Ő maga a kócsagvadászat után átrándult a közeli
Bakonyerdőbe szarvasvadászatra s azalatt a barát megirta a nevében az
összehivó királyi leveleket az országtanácsosokhoz, alá is irta, le is
pecsételte s szétküldözte utánuk «ibi, ubi». A király azalatt sok
dámvadat összelőtt.

A főméltóságok fel is jöttek Budára, két-három napi késéssel, a mi már
ősi szabadság a magyaroknál.

Erre a haladékra szükség is volt, hogy az alatt Gritti a fiaival,
Dóczyval, meg a hozzászegődött többi magyar főurakkal hajóháton jó
egérutat nyerhessen Belgrád felé.

A mint aztán a tanácsurak mind felgyülekezének a királyi várba, ott
Fráter György fogadta őket, eléjük téve a király megbizó levelét,
melyben őt hatalmazza fel királyi elhatározásainak közlésére. Nyilt
titok volt már, hogy a barát a királynak legbizalmasabb embere.

Ott volt Verbőczy, Bánffy nádor, Frangepán, a két Ártándy, Petrovics,
Athinay Diák Simon, Nádasdy Tamás, Laszkó Jeromos. Csak Czibak Imre
hiányzott, azt nem találta sehol a levél.

Fráter György sorba elmondá a királylyal megállapított kinevezéseket.
Minden egyes tételnél helyeslő köhintés volt a jó hatás kifejezése. Kiki
megkapta azt, a mi után szive vágyott. A vége felé jött a sor a
távollevő Czibakra. «Erdélyi vajda!»

Ezt is elismerő susurratió követte. Egyik úr azt suttogta a másik
fülébe: «előlépett, hogy üres helyet hagyjon maga után».

– Hát a nagyváradi püspökség? kérdezé Diák Simon türelmetlenül.

Mindenki azt várta, hogy erre Fráter György azt fogja mondani: «ez pedig
az én szolgálataim jutalmát képezi».

Nagy volt a meglepetés, midőn a barát azt felelé.

– Abban megmarad továbbra is Czibak Imre.

– És te neked mi lesz a hivatalod? apostrofálá Diák Simon.

– Én megtartom azt a czimet, a mit ti adtatok nekem, méltóságos urak,
maradok «Fráter György».

Hiszen czímezhette volna magát apátúrnak is, sőt a király belső
tanácsosának, hivathatta volna magát régi jó nemesi nevén: Utyessenovich
Martinuzzi Györgynek, de ő neki tetszett azt a gúnynevet elfogadni, a
mivel a háta mögött csúfolták: Fráter György.

– Azonban még egy új hivatalt is alkotott a király, mondá a barát, a
melynek az ország szükségét érezi, egy kormányzói állást.

Az urak már az első hallásra is megbokrosodtak.

«Kormányzó? – Mi lesz az?

– Hát ugyanaz a hivatal lesz, a mi volt Hunyady János, I. Ulászló király
és V. László idejében.

«Hohó! Lassan a testtel! Az Hunyady János volt!»

– Talán ismét akad ember, a ki ezt a hivatalt betölti, monda a barát.

«Ki az? Halljuk a nevét! Hadd süvegeljük meg.»

Mindenki bizonyosra vette, hogy Fráter György azt fogja mondani: «az én
vagyok magam».

No lesz arra nagy gúnykiáltás! «Hátrább az agarakkal, barát!» Mindenki
készítette magát a nagy kaczagáshoz.

Hanem aztán lett a szándékolt kaczagás helyett általános felhördülés,
mikor a barát kimondta a kormányzó nevét.

– A király Magyarország kormányzójául kinevezte Gritti Alajost.

– Grittit! A török renegátot! A dózse fattyát! A gyűrűkereskedőt!
kiabáltak össze-vissza.

Verbőczy komolyan szólt a baráthoz.

– György apátur! Nagyon kérlek, ne űzz tréfát belőlünk:
országtanácsosokból. Ez a móka nem illik se a te reverendádhoz, se mi
hozzánk.

– Uraim. Világosan és kereken beszélek hozzátok. Hogy kicsoda Gritti,
kívül és belül? a fölött én veletek nem ortályoskodom. Csak azt mondom,
hogy ő a szultán megbizottja. Mikor a szultán Mohács alatt szövetséget
kötött János királylyal, már akkor a király ott a padisah sátorában
megfogadta, hogy az ország kormányzatát Grittire fogja bízni. Ismételte,
midőn a Rákoson újból találkozott a szultánnal. Ez volt az ára a
koronának. Ez volt a föltétele annak, hogy mi most a budai várlakban
tanácskozhatunk. – Hát mit akartok? – A ki az ördöggel kezet szorít, ne
restelje, hogy kormos lesz a tenyere.

– De már azt, neadj Isten, hogy én nekem, Magyarország nádorának,
parancsoljon egy török pribék! kiálta Bánffy, haragosan dobva oda az
asztalra a tollas buzogányát.

– Meg hogy én nekem, az ország korlátnokának, szabjon törvényt egy
tudatlan idegen! szörnyűködék Verbőczy, a kiben elfulladt a szó a nagy
indulattól.

– Hát ebre bízták a hájat! kiálta Nádasdy. Én egy tolvaj alatt legyek
kincstárnok? Még Petrovics Péter, a király rokona is ilyen szókra
förmedt: «gyermek-e a király, hogy ilyen bolondságokat cselekszik?»

Leginkább fel volt gerjedve Frangepán György.

– Mit? Hogy én egy pogány töröknek, egy hitehagyottnak a kormánya alatt
viseljem az érseki tisztséget?

Fráter György úgy tett, mint a ki oltani siet a tüzet, csakhogy (talán
nem is véletlenül) víz helyett olajat talált rá önteni.

– Én azt hiszem, urak, hogy Gritti magától is be fogja látni, hogy a
midőn Magyarország kormányzói hivatalát elfoglalja, ugyanakkor a
keresztyén hitre vissza kell térnie. Ezt annyival bizonyosabbra veszem,
mert Grittinek saját kivánata az, hogy az első szülött fiát, atyjának
kedvenczét, egri püspökké nevezze ki a király.

Nem is olaj, de puskapor volt az a tűzre.

Hajh, hogy ugráltak fel az urak a székeikről! hogy ütötték ökleikkel az
asztalt.

– Azt a nyáladék kölyket! Azt az országos kurafit! Egri püspöknek!
Hahaha! Borinni, menyecskézni, káromkodni! De nem pontifikálni! Az
ebszülte fattya!

– Ha ez megtörténhetik, én rögtön kálvinista leszek! fogadkozék Nádasdy.

– S én feltűzöm a tornyaimra a kettős görög keresztet! lihegé Frangepán.

– Csillapuljatok le urak! beszéljünk nyugodtan, mondá Fráter György.
Üljetek le helyeitekre.

Ártándy Balázs nem akart leülni.

– Nem! Én nem akarok nyugodtan tanakodni! A kiben egy csepp magyar vér
van, az nem enged ilyen gúnyt az arczához vágatni! Ha tetszett a
királynak ilyen farsangi bolondságot kikoholni, lássa, hogy mi lesz
belőle? Én magamhoz veszem a hajduimat, s konczokra aprítom az egész
Gritti familiát. Tessék aztán Katalin királynak összeszedni a
darabjaikat, s csináljon belőlük gubernátort, vagy püspököt.

S már ekkor a kezében villogott a kivont kard. A többi urak is a
kardjaikhoz kapkodtak: általános volt a felgerjedés a tanácsban.

– Tisztelet, becsület a nemes haragnak! csitítá az urakat a barát.
Azonban dugjátok vissza a kardjaitokat a hüvelybe. Gritti még tegnap
elutazott a fiaival együtt Sztambulba, a szultántól utasításokat venni;
azt most össze nem apríthatjátok. Beletelik fél esztendő, míg visszajön,
azalatt csakugyan ráérünk higgadtan tanakodni a felől, hogy mitevők
legyünk? Kár nekünk most e miatt felkeverni az epénket.

Az a szó, hogy Gritti elutazott az országból: egyszerre végett vetett a
fellobbanó haragnak.

– Hát elutazott? kérdezi Verbőczy. Akkor talán vissza sem tér többet.

– Az egészen mi rajtunk – ti rajtatok – függ, hogy vissza ne térjen,
mondá Fráter György. De már most arra kérlek benneteket, hogy miután
nincs a kezetek ügyében az, a ki ellen tüzeskedtek, hallgassatok ki
engem egész nyugodtan. Én azt épen nem tanácslom tinektek, hogy a török
szultán megbizottját gorombasággal illessétek. Szegény Lajos király
példája, nemzetünknek nagy veszedelme Mohács alatt eléggé megtaníthatott
bennünket arra, hogy a török szultán az ő képének viselőjeért rettenetes
boszút tud állani. Ellenben, ha megtartjuk a vele kötött szövetséget, a
hogy illik, akkor a török szultán nagylelkűségét meg lehet találni, a
vezértanácsosainak a hajlandóságát pedig meg lehet vásárolni. Én is azt
kivánom, hogy Gritti ne térjen többé vissza Magyarországra.

Ezzel a nyilatkozatával úgy a hogy lecsillapítá a felháborodott
indulatokat a barát.

– Tehát add elé a te szándékaidat, hivta fel Verbőczy.

– Olyan szót hallottam köztetek, hogy «gyermek-e a király?» A király nem
gyermek, hanem a nemzet az. A ki nem bir a maga lábán járni, hanem ölben
hordatja magát. Azt mondja az irás: «semmit sem utálok úgy, mint a
kevély koldust». Mi egyebet sem teszünk, mint koldulunk, egyik része a
nemzetnek a németnél koldul, a a másik a töröknél. Mind a kettő minket
gázol a lába alá. Hasonló a sorsunk a kutyáéhoz, a kinek az asztal alá
dobálják a konczokat; de ha az abroszra meri feltenni a fejét, az orrára
ütnek. Mit koldul örökké a magyar nemzet? Nem vagyunk-e mi még most is
erős, derék nép? Csak volna, a ki lelket öntsön belénk. Pattagó szóval
el nem verjük az ellenséget. Ha mi magunk a tíz körmünkre állnánk s
kivívnánk a hódoltság alul magunkat, a mivel Bécs leigázott, nem
szorulnánk a török segítségre. S ugyan mi kellene hozzá! Csak épen az a
buzgóság, a mit itt találtam, midőn Lengyelországból küldetve Zápolya
által, keresztül jártam az országot. Nem állíttattatok-e akkor fegyveres
dandárokat elő, ti Ártándiak, te Athinay Simon és a Drugethek? Nem
vertük-e széjjel azokkal a németek hadait? Hát a mit egyszer tudtunk, ne
tehetnők meg újra? Mindegyikünk magára vállalhat egy vidéket a melyben
ismerős s ott fegyveres erőt gyűjthet: Nádasdy a Dunántúl, Frangepán a
Szerémségben, Petrovics a Bánságban és Bácskában, Czibak az Alföldön,
Athinay, Ártándy a Felvidéken, Laczkó a Szepességben. Én magam Erdélyt
vállalom, a székelyekkel együtt. Magam jótállok hat-nyolczezer emberről.
Ha a többiek is így buzgólkodnak: fél esztendő alatt lesz ötvenezer
harczos a király zászlói alatt s akkor aztán egy kézcsapással
visszaszerezzük Kassát Serédytől, Trencsént Kacziánitól, Esztergomot
Váradytól, Palotát Mórétól, Szigetvárt Török Bálinttól s urai leszünk az
országnak. Akkor aztán azt mondhatjuk a török szultánnak: «csókoljuk a
kezedet az eddigi szép segítségért, de már most nem kérünk többet a
besliákból és jancsárokból s köszöntetjük Gritti uramat odahaza».

Ez a beszéd nagyon tetszett a főuraknak. Mind fellelkesülve fogadkoztak
rá, hogy elvállalják a feladatot.

Csak a sokat tapasztalt Laszkónak volt ellenvetése.

– Ez mind jó volna urak, csakhogy a mai világban már a régi hadi
praktikával nem lehet boldogulni. Én jártam Bécsben, ismerem Ferdinánd
hadi képességét. Ő neki, a Török Bálint-féle portyázó dandárokon kívül
derék rendes zsoldos ezredei is vannak, tábori ágyui, betanult jó
pattantyusokkal. Nekünk ezekkel hasonló sereget kellene szembe
állítanunk, a nagy szám, a vitézség nem győz; hanem a jó hadi rend és
fegyverzet. Ahhoz pedig először is pénz kell.

– Magam is rendes zsoldban tartott seregre gondoltam, szólt Fráter
György. Jól felfegyverzett, ágyúkkal ellátott csapatokra. A hozzá való
pénzért sem kell a szomszédba mennünk. Kitelik magunktól. Én a magam
részéről felajánlok ötvenezer aranyat, melyet fél év alatt a hadi
pénztárba leteszek.

Az urak egy része gúnyosan mosolygott.

– Honnan veszed te ezt az ötvenezer aranyat Fráter György? kérdé szelid
lenézéssel Verbőczy.

– Az az én tudományom. Ti is vegyétek elő a magatok tudományát s
hozzátok össze a másik ötvenezeret.

A pénzkérdés pedig mindig olyan thema volt a magyaroknál, a mi jelt
adott az asztalbontásra. Ez az olaj tengerre. Mind azt mondták «jó lesz!
meg lesz!» de elkezdték az óráikat nézegetni. Valamennyinek volt valami
sürgős mehetnékje. In theoria mindnyájan elfogadták a barát terveit, s
aztán azt határozták, hogy holnap fognak határozni.

Verbőczy jámbor gonoszkodással kérdé Fráter Györgytől:

– És te mikor szándékozol Erdélybe lemenni?

– Ma!

Azzal fogta a székéhez támasztott pálczáját s otthagyta az úri
társaságot.

Szavának állt. Még aznap elutazott Erdélybe. A királynak megizente, hogy
ott vár reá Kolozsvárott. Az is utána költözött. Zápolya ugyan őrizte a
lábait attól, hogy Buda várába belépjenek, s a sok felfortyant tanácsúr
mind az ő nyakába rohanjon, pogány zsinatot csinálni Gritti miatt.
Erdélyben bizton érezhette magát, oda nem terjedt ki Gritti
kormányzósága.

Erdély is tele volt Zápolya ismerőseivel, azok között voltak jók is,
rosszak is. De a jók igazán jók voltak, jó vitézek, jó barátok. A
papokkal sem volt annyi baja, mint Magyarországon. Statileo püspök
türhető kedélyű úr volt, a magyar urak között pedig nagyon el volt már
terjedve a protestantismus, templomaik is voltak már.

Fráter György pedig komolyan hozzálátott a hadszervezéshez és az
aranycsináláshoz.

Akárhogy nevettek rajta a budai urak, hogy Fráter György feltalálta a
«leo ruber»-t, melylyel alchymia útján aranyat lehet csinálni; – hát
persze, hogy feltalálta.

Ócska pandekták nyomán rájött, hogy a régi rómaiak idejében gazdag
aranybányamívelés volt Dácziában s addig kutatott, fürkészett és
turzott, míg szerencsésen rátalált a verespataki aranytermő hegyre.

Szerémi György irja a maga classicus latinságával:

«Deo adjuvante inveni vobis aureum montem Transilvaniam… Nunc estiam
illa «banya» aurea producit bonum aurum, attamen prius Rex Joannes
inceperat fodere, et Deus sibi commiserat sibi invenire.» (Isten
segítségével találtam nektek aranyhegyet Erdélybe… Most is terem az az
aranybánya jó aranyat; azonban János király kezdte el ásatni és Isten
megengedte neki, hogy magának megtalálja.)

Verespatakon mindjárt olyan gazdag telérre találtak, hogy tíz, tizenkét
fontos termésarany nem volt ritkaság. Az ekként nyert aranyat azután
Fráter György pénzül kiverette a saját titkos pénzverőgépein, melyeket
nagyenyedi házában egy mély pinczében tartott elrejtve. Azt a
ravaszságot is követte, hogy nem magyar, hanem lengyel aranyakat
veretett. Nagy gondjának kellett rá lenni, hogy semmit az urak ebből meg
ne tudjanak; mert különben a vajdák azt a bányát is lefoglalták volna: s
abból sem látott volna a király egy aranyat sem. A becsületes embernek
úgy kellett lopni a pénzt a király számára – a tolvajok háta mögött.

Ezenközben egy rendkívüli véletlen eset is a kezére játszott Fráter
Györgynek, a mi eképen történt.

Emlékezünk rá, hogy Budavár ostroma alatt egy Kristóf nevű német fiatal
ember szökött át a magyarokhoz a német táborból, a ki elárulta a János
király elleni áruló cselszövényét a magyar főuraknak. Akkor ezt az ifjut
a király jól megjutalmazá, s aztán Gritti Alajos szolgálatába fogadta s
Sztambulba utazván, oda is elvitte magával. Ez a Kristóf diák, a milyen
könnyű szívvel átállt magyarnak, ép olyan hirtelenséggel kitért töröknek
is; lett belőle muzulmán. Meg is kapta a jutalmát. A nagyvezér kinevezte
őt teszkeredzsinek, s a szultán fényesen felruházta.

Gritti Alajos, Sztambulban időzése hatodik hónapjában ezt a meghitt
emberét bízta meg azzal, hogy Törökországból titokteljes leveleket
hozzon be Magyarországba. Azok között volt egy János királyhoz is.

A fiatal pribék, a kit a török nevén Zülfikár bégnek hivtak,
ügyességénél fogva gyorsan megtanult ráczul s annálfogva igen könnyen
utazott mindenütt; mivelhogy mind Törökországban, mind Magyarországon
nem volt már falu, a hol ráczul ne értettek volna.

Midőn azonban Szegedre megérkezék, ott megtudta, hogy János király
Erdélyben van. Ő is azonnal útját fordítá s ellovagolt a Maros mentén
Erdélybe, s ott megszállt Nagy-Enyed városában. És úgy esett, hogy a
mely gazdához éjjeli szállásra betért, az épen szász volt. A török
vendég tiszteletére még több szász atyafi odasereglett, kiki hozott
magával egy czinkancsóban bort, mivelhogy a szászoknál az a dicséretes
szokás uralkodott, hogy minden vendég a maga borát issza; a házi gazda
elég ha a gyertyát adja ingyen a lakomához.

A szászok, a magok nyelvén beszélve, sajnálták, hogy a vidám török
ifjuval nem diskurálhatnak; de még inkább, hogy azt, török vallása
tiltván, egy ital borral meg nem kinálhatják.

Az ifjunak pedig ott állt a háta mögött a Belzebub, a ki beletaszította
a verembe. Nem tudta lakaton tartani a száját, csak kikottyantá, hogy
tud bíz ő a szászok nyelvén, s bortól sem iszonyodik.

Erre aztán még jobban megszerették, sorba kinálták a kancsóikkal, mind
addig, míg a legénynek a bor egészen feloldotta a nyelvét s bolond fővel
mind elmondá, hogy ő kicsoda, micsoda? hogy elébb Ferdinánd király
katonája volt, azután Jánosé lett, most a szultáné.

A pribék, kótyagos fővel mindent elbeszélt az atyafiak előtt s nagyokat
nevetett hozzá. Neki tréfa volt az egész élet. Egyik táborból a másikba
átszökni csak afféle diákkaland, mint mikor az ember a kocsmáros elől a
bor árával elillan; hitet, nemzetet változtatni nem ment nála nagyobb
számításba, mint maskarát játszani: Tyll Eulenspiegel volt a mintaképe,
a kit utol akart érni.

A szász atyafiak azonban nagyon kevés fogékonysággal birnak a tréfa
iránt.

A házi gazda becsületes czéhbeli mészáros volt. Egyszer csak
közbemordult.

– Gott sei bei uns! Te pernahajder pribék, te fukszsventzer! Hiszen te
rosszabb vagy a veresingeseknél. Hát elárultad a királyodat? Megtagadtad
a nemzetségedet? Eladtad a Jézusodat? No hát «ne» üssön beléd a mennykő,
a hogy megérdemlenéd. Nem kivánom, hogy beléd üssön, mert jó keresztyén
ember vagyok.

S azzal a jó keresztyén ember úgy vágta a fejéhez a pribéknek a nehéz
czinkancsót, hogy az menten lefordult a székről, s egyszerre
félrenyaklott a feje.

Az atyafiak aztán felszedték a földről a czimborát, s próbálták
helyreállítani a fejét; biz az csak félredült megint.

Elég volt annak az az egy ütés, a melylyel a mészáros mester megkimélte
a magas mennykövet attól a fáradságtól, hogy a hitehagyotton az itéletet
végrehajtsa.

– No ez tiszta munka volt sógor uram! mondták a hüledező vendégek a házi
gazdának. Ez nem eszik több piláfot a szultán bográcsából!

De mit csináljanak már most a szultán agyonütött kengyelfutójával?

Azt csinálták vele, hogy szekérre tették, szalmával betakarták, kivitték
a város végire, ott volt egy elhagyott ó kut, abba bele dobták.

A corpus delicti hát el lett volna takarítva.

De mi történjék a levelekkel, a miket a kengyelfutó magával hozott? s
melyek egy táskában voltak elzárva. Azok a királynak szólnak és más
főuraknak, a többek között Fráter Györgynek. Ha azokra a török szultán
választ nem kap, nyomoztatni fogja a küldönczét, hogy hová lett? Kisül,
hogy Enyeden veszett el. Akkor nagy baj éri nemcsak a várost, de az
egész királyföldet. A szultán rájuk ereszti a krimi tatárokat s végig
pusztíttatja az egész tartományt.

– Megálljatok csak, mondá a mészáros, a ki a bajt szerezte, fordítok én
ezen a veszedelmen. Most épen itt tartózkodik közöttünk az a fehér
barát, a kiről azt mondják, hogy János királynak a mindenese. Házat is
vett a városban, a minek a kapuja egész nap zárva van. Senki sem tudja,
mit mívelnek ott benn, csak azt hallják a szomszédok, hogy éjjel-nappal
zuhog valami a föld alatt. A barát minden vasárnap lejön a templomba és
misét mond, azután pedig gyóntat. A pápista templomban most nincs pap, a
mióta valamennyien az új hitre térünk. Hát én jövő Úrnapján felmegyek a
templomba s elviszem magammal azt a táskát. Azután meggyónok a barátnak.
Megvallom neki, hogy egy pribéket, keresztyéni felindulásomban
véletlenül agyoncsaptam, a leveleket pedig átadom neki. A papnak esküje
tartja, hogy a gyónás titkát megőrizze és tovább ne adja. E szerint én,
egy heti bőjtölés és kétszáz miatyánk elmondása mellett megkapom az
absolutiót, a mire különben, mint lutheranusnak, nincs is különös
szükségem; de hát ha megvan, nem árt. A levelek pedig eljutnak a maguk
helyére, hová a szultán által küldve voltak. S a szászok békében
maradnak.

– Nagyon okos ember kend, sógor! Nem hiába van az ökörfej a czímerében!

S a mészárosnak az okoskodása egészen helyes volt. A gyónás révén
megkapta Fráter György a Gritti által küldött leveleket. Az ő dolga volt
azután, hogy azokat rendeltetésük helyére elküldözze.

Csakhogy azt Fráter György nem cselekedte.

Három levél volt a táskában. Az egyik szólt ő neki magának, a másik
János királynak, a harmadik Laszkó Jeromosnak. Gritti czímeres
pecsétjével volt lezárva mind a három.

Legelőször is saját levelét bontotta fel.

Abban rövideden értesíté Gritti, hogy a szultán helybenhagyta
kormányzóvá kineveztetését, s mihelyt a szükségeseket megkapja, azonnal
sietni fog Budára. Pénzt tartson készen, mert sokra lesz szükség.

A János királyhoz szóló levelet minden aggság nélkül bontá fel a barát.
Erre rég fel volt szabadítva.

S ugyan jó, hogy az ő kezébe került ez a levél, nem János királyéba! Azt
tudatta Gritti a királylyal, hogy Sztambulban nagy események készülnek.
A szultán oly dologra határozta el magát, mely az egész világot meg
fogja rendíteni. Ebben a munkában János királynak is nevezetes
osztályrész fog jutni. Azért igyekezzék Budán az országtanácsot előre
elkészíteni rendkívüli cselekedésekre és hazafias áldozatokra. Sok
katonát gyűjtsön. Nem sokára ő is meg fog érkezni.

Ha a király ezt a levelet elolvassa, bizonyos, hogy nem megy vissza Buda
várába, hanem ott marad Erdélyben. Azt az örömnapot, a melyen Gritti
Alajos be fogja magát mutatni Budán az országnagyoknak, mint a szultán
által megerősített kormányzót, János király szivesen átengedte a
kalendáriumi «szökő napok» közé.

Ezt a levelet egyenesen a tűzbe lehetett dobni.

A harmadik levél szólt Laszkó Jeromosnak. Ez három pecséttel volt
lezárva.

De hátha a hét gelsei ördög ült volna azokon a pecséteken, nem nyitotta
volna-e fel a levelet Fráter György?

Tudta jól, hogy főbenjáró bűn a másnak szóló levelet feltörni; de a ki
politikát csinál, annak nem irtak törvényt a Sion hegyén.

S nagyon jól lett megjutalmazva – a bűne.

Csodadolgokat tanult meg Grittinek Laszkóhoz irott leveléből.

Hogy ez a két uraság már Laszkónak legelső sztambuli útja alkalmával
messzeható terveket koholt ki egymással.

«János király csak kitömött báb, a kit a népnek felmutatnak, s nevében
cselekesznek. Mikor betelik az ideje, akkor félredobják».

«Gritti egyenesen Magyarország koronájára vágyik, s Laszkónak a
nádorispánságot igéri».

«A szultán még ez idén rengeteg nagy táborral fogja megtámadni Ferdinánd
királyt, elfoglalja tőle egész Magyarországot, s ostrommal beveszi
Bécset».

«Ezzel egyidőben Zápolya Jánosnak Esztergom várát kell megostromolni s a
primástól elfoglalni».

«Fráter Györgynek oda kell igérni az érsekprimási széket, hogy a királyt
ösztönözze».

«Az ostrom hevében a kézrekerült primást a dühöngő katonák kivégzik.
Helyébe rögtön behelyezi a király Fráter Györgyöt».

«Ezért aztán a római pápa excommunikálni fogja mindakettőt».

«Az excommunikált királyt elhagyja az egész ország.»

«Akkor azután jöhet a földönfutó király helyébe Gritti.»

«Ennek az egész tervnek a keresztűl vitelére meg van nyerve maga a
nagyvezér, Ibrahim. Meg van nyerve szép asszony által, a kit viszont
Gritti fia tart meghódítva. Az a szép asszony a szultán leánya, Ibrahim
kedvencz neje».

«A szultán azt cselekszi, a mit Ibrahim mond neki. Szolimán csak egy
játékbáb a nagyvezér kezében, a minőt a persa szemfényvesztők dróton
rángatnak».

E levél olvasása után Fráter György a felhőkön ült s onnan nézett le a
földre.

Minő veszedelmes ármánynyal van átszőve ez az ország!

Két vakmerő kalandor hogy alkuszik meg egy nemzet sorsa felett!

Emlékezett rá, hogy még az ellentáborból is figyelmeztették János
királyt Laszkó megbizhatlanságára. Maga a Ferdinánd-párti Thurzó Elek
azt irta a királynak: «csodálkozunk rajta, hogy tudtad ezt az embert
olyan nagy méltóságra emelni? – a ki ugyan jó ivó, kurafi, részeges,
kártyás, csélcsap!»

Ezt a levelet elrejté a csuhája legtitkosabb zsebébe.

Valamikor lehet még ebből a levélből sok mindenféle: – fegyver, – paizs,
– halálitélet, – megszabadulás.

Ennek a levélnek a feltörését bizony nem gyónta meg Fráter György
senkinek: – jó cselekedet számba vette.

Mégis derék ember, okos ember volt az a szász atyafi, a ki a pribéket
agyoncsapta!

Tehát ez a sors vár jó Magyarországra! Egy Gritti-dinasztia. Alapítója
egy korcsszülött, a velenczei dózse törvénytelen sarja, egy hitehagyott
kalandor, törökké lett renegát; de töröknek is hitetlen: a szultánnak és
a nagyvezérnek kegyencze, a kihez feleségül adták a szultánnak
valamelyik bajrámünnepi háremhölgyét. Az lett anyja két fiúnak, a kik
méltó ivadékai nemzőiknek, az egyik tizennyolcz, a másik tizenkilencz
esztendős, romlott minden csepp vérük, istentelenség minden gondolatjuk!
verekedők, méregkeverők, nőcsábítók, iszákosok, a kik előtt nincs semmi
szent, se földön, se égben. Rablott templomi kelyhekből isznak az ördög
tiszteletére s apácza-kolostorokat fertőztetnek meg dobzódó
tivornyáikkal. S ezekre fog szállni Magyarország koronája.

Ha ezt megtörténhetőnek hitte volna Fráter György, kétségbe kellett
volna esnie az isteni gondviselés fölött.

De hát van egy régi közmondás: «jobb az Isten száz papnál.» Még ez mind
nincs elvégeztetve.

Most már azon volt a barát, hogy János királyt visszaédesgesse Budára.
Aranyosvidéki székelyekből válogatott ki a számára udvari ajtónállókat,
a kik mind óriások, herkulesek: s a nagy testben hűséges lélek lakik.
Tizenkét ilyen székely legény meg tudja védeni a királyt minden
orgyilkostól, ha sereggel jönnének is.

A királynak elébb ott kellett lenni Budán, mint Gritti Sztambulból
visszaérkezik.

Fráter György a kivert aranyakat is magával vitte, jó őrizet alatt. Egy
átalagban elfért az egész: sok arany kis helyet foglal el.

Mikor Budára megérkezének, sok hintóval, szekérrel és vezeték lovakkal,
melyek mint a király kiséretéhez tartozók, a királyi palota istállóiban
lettek elhelyezve: csak jön ám hirtelenében Fráter Györgyhöz a
lovászmester jelenteni, hogy nincs se egy szál széna, se egy szem zab az
egész istállóban és félszerben.

Nyomban utána jön az udvari szakács, lamentálva, hogy üres minden
éléstár, s a konyhában nincs egy hasáb fa, a melylyel tüzet rakjanak.
Egyidejüleg a pinczemester is szörnyűködött, hogy a hordók mind üresek:
nincs bor! A királynak nem lehet Budavárában ebédet főzni! Épen, mint
dicső emlékezetű Dobzse László és II. Lajos király idejében.

Fráter György kérdőre vonta a várnagyot.

Még mindig Szente uram viselte ezt a hivatalt, még inkább megviselte ez
a hivatal őtet. Nyolczvan éven túl volt már a derék ember, egy foga sem
volt már, ha megszólalt, az sirás volt inkább, mint beszéd. (Szerémy, a
ki minden alkalmatos magyar nevet latinra fordított: «Tranquillus»-nak
nevezi a jó urat.)

– Jaj szent atyám! pogány gazdaság folyt itten, a mióta a király elment
Budáról. Elhordtak innen mindent, a mi csak megmozdítható volt. Nyilván
azt hitték az urak, hogy a király sohasem tér vissza Erdélyből. Egyik
nap a nádorispán rontott rám, másik nap a kincstárnok, aztán meg a
főkapitány; a Vojvodics (Laszkó) épen beplántálta magát a királyi várba,
olyan lakzit csaptak itt az Ártandyakkal, meg a Diák Simonnal, mindent
felzabáltak, torkukra eresztettek: énekeltettek, virgináltattak, a
hegedüs diákkal verseket mondattak, leányokat sikongattattak, hogy az
csupa lélekkárhozat volt. Addig odább sem mentek, a míg az utolsó ejtel
borban tartott. Ha én felszólaltam, kilöktek, leszidtak. Magam sem
láttam már két hét óta színét sem a főtt ételnek, csak úgy lóg a lábam a
csizmaszárban.

– Jól van öreg. Azért ne sírj! Majd segítünk ezen.

Fráter György felment a királyhoz jelentést tenni a talált állapotokról.
Ezt már mégis megsokalta a király s első indulatában rögtön egy új
hivatalt teremtett: Budavár főtiszttartóságát, s erre kinevezte Fráter
Györgyöt, a mit a barát el is fogadott.

Volt tehát már egy nyilvánságosan bevallott hivatala, a mit nem kellett
titokban tartania. Meg is felelt annak erélyesen. Rövid időn úgy el volt
látva a királyi vár élelmi szerekkel, az istálló szénával, abrakkal, a
pincze jó borokkal, mintha nagy megszállás elé készülnének. Az urakat
nem érte semmi szemrehányás a furcsa gazdálkodásért. Nagyobb dolgokat is
el kellett tűrni a királynak a híveitől.

A mint a konyha és a pincze rendben volt a királyi várban, rögtön meg is
jelenének az ország tanácsosai a királynál. Együtt voltak valamennyien a
minapi tanácskozás részesei.

A lakoma után, midőn a király délutáni álomra visszavonult, áthívta
Fráter György az urakat a saját szobájába.

– Hát, urak, én elvégeztem, a mit magamra vállaltam. Erdélyben készen
áll hatezer zsoldos katonám, a derék Kun Gothárd vezetése alatt, a hadi
költségekre pedig elhoztam magammal az igért summát. Itt van ötvenezer
arany. Abban a kis hordóban ott az ágyam mellett. A ki nem hiszi, hogy
arany van benne, próbálja felemelni.

A ki csak megpróbálta, egy sem birt vele, az a kis hordó többet nyomott
három mázsánál.

– Hát már most mondjátok el ti is, hogy hát ti mit fundáltatok ki ez idő
alatt?

Az urak egymás szeme közé néztek s aztán unisono nagyot nevettek.

De bolond ez a barát, a ki azt hiszi, hogy a mit az ember szörnyen
felfogad, azt szépen meg is teszi.

Ki sem tették azóta a lábukat Budavárából. Se pénzt, se katonát nem
szerzett senki.

– Hiszen nincs a török a hátunkon! mondá Athinay.

– De majd mingyárt a hátunkon lesz, szólt Fráter György. Hát még nincs
hiretek róla, hogy két-három nap multán itt lesz Gritti Budán?

– No hát csak hozza ide a borotvált fejét, hetvenkedék a
harminczadbérlő. Majd megtudja, hogy mire jó a gerezdes buzogány.

– Hát egy szóval, ti urak semmi egyébben sem serénykedtetek, minthogy
János király pinczéjéből kiittátok a borokat? – No hát váljon
egészségetekre. Most megint tele a pincze. Én vagyok a tiszttartó.
Szivesen látlak benneteket lakomára.

S aztán nem beszélt velük többet országos dolgokról.

Pedig azok most már szerettek volna rátérni a komoly tárgyra. Faggatták,
hogy mit tud? Mi hir érkezett Sztambulból? Mit hoz Gritti? De Fráter
György nem volt okos beszédre birható.

– Nem tudok semmit. Én barát vagyok. Én csak imádkozni tudok. Annyit
tudok, a mennyit a királytól hallottam, hogy Gritti jön.

(Pedig a király nem tudott arról semmit. Dehogy mondá ezt meg neki
Fráter György.)

Laszkó Jeromosnak nagyon furta ez a dolog a fejét.

– Igen csodálkozom rajta, hogy engem sem értesített senki Gritti
jövetele felől.

– Olyan jó barátságban vagy te Grittivel? kérdé ártatlan képpel Fráter
György.

Laszkó akkor vette észre magát, hogy rossz szot szalajtott ki a száján,
s elkezdett ötölni-hatolni.

– Nem Grittivel egyenesen, hanem a tolmácsával, Memhet béggel, az még
Lengyelországból ismerősöm.

Fráter György megvakargatta a szőrös fülét, a miről nevezetes volt s
mosolyogva nézett Laszkóra, a mitől az egész fülig vörös lett. Ha tudta
volna, hogy Gritti levele ott fülel a barát csuhája zsebében!

Fráter György az ország tanácsurainak elejtett szavaiból, czélzásaiból
azt vette ki, hogy ők az egész Grittit nem veszik valami komolyan, azt
hiszik, hogy ugyanazt a tréfát produkálhatják majd vele, a mit Lajos
király idejében, a rákosi és hatvani országgyűléseken rendeztek, a hol a
nádort, országbirót megugratták s a kertek alatt menekülni kényszeríték,
meg a mikor Szerencsés Imrét az ablakon át való bucsúvételre
ösztönözték. Mit nekik ez az olasz kalandor? – Csak úgy fitymálva
beszéltek róla.

No, de hát saját kárán tanul a magyar! Ha ugyan tanul?

Rövid időn János király megérkezte után Gritti Alajos is elkövetkezett
Buda alá.

Tizenkét gályával jött fel a Dunán, melyeket bivalyok vontattak víz
ellenében. Mind annyinak az árboczán az ozmán félhold és csillag
diszítette lobogó.

A Kelenföldön kötöttek ki s ott partra szállának.

De Gritti nem úgy tett, a hogy a magyar főurak számítának reá, nem ment
fel a várba, rendes palotájába, hanem odalenn tábort üttetett s sátor
alatt maradt. Kétszáz janicsárt és besliát hozott magával kiséretül.

Még ez nem olyan nagy haderő, hogy a várban lakó főurak hajdui és
huszárjai meg ne birkózzanak vele.

Azonban Gritti, a megérkezése utáni reggelen, dob és trombitaszó mellett
kihirdetteté, hogy minden embernek, a ki az ő zászlói alá rendes zsoldba
akar állni, előre megfizeti a hópénzt: három forintot a gyalogosoknak,
négyet a lovasoknak.

Rendkivüli hatást idézett elő e hirdetéssel. Özönlött a sátoraihoz a sok
kiéheztetett, elzüllött nép, a kifosztott, kizsarolt földönfutók.
Ezerével álltak a zászlói alá. A káplárok görnyedő termettel hurczolták
a zsákba rakott piasztereket a katonáik számára. Csak úgy dült a pénz! S
a pénz komoly dolog!

És Gritti rögtön hozzáfogott a zsoldos katonák felfegyverzéséhez,
puskát, kardot, kopját hozott eleget a burdzsellákon s a zászlóaljakba
osztott csapatokat ott gyakoroltatta a tágas Vérmezőn, a király és a
magyar főurak szemeláttára.

Egyszer aztán a király megsokalta a dolgot: leizent a sátorban tanyázó
Grittihez, hogy jőjjön fel hozzá a várba egy szóra.

Gritti azonnal engedelmeskedék a király parancsolatának s visszaizent,
hogy még ma déli harangszóra megteszi a látogatását a királynál.

De ugyan furcsa parádét csapott ennél a tisztelgő látogatásnál!

Ő maga pánczélingbe öltözve, sisakosan, lóháton: előtte, utána kétszáz
janicsár, puskával, karddal; közben két kerekes-ágyú, melyet
komparadzsik követtek égő kanóczczal a kezükben.

A jó Szerémy, ezt a felvonulást látva, ijedten mondá az országtanácsba
összehivott uraknak: «vigyázzatok, mert bizony ott hagyjátok a fejeteket
a királylyal együtt ennek a pogánynak a kezében».

Gritti Alajos, a két fiától, Dóczytól, Batthyányitól és a többi
hozzászegődött magyar főuraktól környezve, azonkívül testőrtiszteitől
kisérve, ment fel a király elé.

A király a trónteremben fogadta őt, a főméltóságok gyülekezetében.

Már az első megszólalásnál meglepé Gritti a jelenlevőket az által, hogy
minden tolmács nélkül, magyar nyelven beszélt a királyhoz. – Azon idő
alatt, hogy távol járt, minden könyv segítsége nélkül, csupán a kisérő
magyar főuraktól megtanulta a magyar nyelvet. Ezzel bizonyítá, hogy
komoly szándéka megöröködni ebben a hazában.

Megadta a királynak a teljes tisztességet, két tenyerét mellén
összetéve, török szokás szerint, háromszor meghajtá a fejét egész
térdig, azután büszkén kiegyenesedék s az övébe dugott függőpecsétes
levelet átnyujtá Zápolyának.

– Üdvözöllek trónusodon, felséges király, I-ső János! Isten tartson meg,
s növelje meg az árnyékodat. Ime, kezedbe teszem a fölséges Szolimán
szultán, a mi kegyurunk, athnáméját, melyben az általad történt
kineveztetésemet, Magyarország kormányzójává, megerősíti.

Az elégedetlen főurak mind a királyra néztek, tőle várták, hogy mit fog
erre válaszolni.

Zápolya zavarban volt. Fráter György tudatá ugyan vele, hogy a
kinevezési dekrétumot az ő nevében aláírta s átadta Grittinek, ez az ő
hallgatag beleegyezésével történt. De mégis a király tekintélyét fenn
kellett tartania.

– Én a felséges szultán athnáméját hódolattal fogadom; de mégis azt
kívánom tudni s ezért idéztelek ide, hogyan van az, hogy a midőn én, a
koronás király, Budán vagyok, te nem jösz fel a várba hozzám,
megérkezésedet bejelenteni, hanem hadakat toborzasz, pénzt, fegyvert
osztogatsz s gyakorlatokat tartasz a vár alatt? Akarom tudni, hogy
király vagyok-e én Magyarországon, vagy nem?

Ez a férfias beszéd tetszett a magyar tanácsosoknak.

– Bizonyára te vagy a király, felelt nyugodtan Gritti, és én térdet,
fejet hajtok előtted. Ámde én nem tudtam, hogy te jelen vagy budai
váradban.

– Hiszen fel van a vár tornyára húzva a czímeres zászlóm, s a király
takarodóját fúvják a trombitások reggel, este a bástyákon.

– Én nem a zászlókból és a trombitásokból tudom meg a király hollétét,
hanem az őt körülvevő hadseregből. Hát hol van a hadsereged?

Erre a király nem tudott mit felelni.

– Itt látom körülötted az ország főkapitányait mind egy gyülekezetben;
de hol vannak a dandáraik? a bandériumaik? a csatáik? Egyetlen
zászlóaljat sem látok, se gyalog, se lóháton. Hol vannak?

Erre meg az urak nem tudtak mit mondani.

Ekkor aztán Gritti fordult támadóra.

– Hát már most én kérdezem tőled, János király, mire használtad fel
királyi hatalmadat azóta, hogy én megírtam neked sürgős levélben a
szultán elhatározását?

– Én nem kaptam semmiféle leveledet, hebegé a király.

– A mit Zülfikár bég, kengyelfutó által küldtem?

– Én nem láttam a te Zülfikárodat.

– Az egykori Kristóf diákot, Roggendorf táborából.

– Úgy éljek, hogy Kristófról sem tudok semmit.

Gritti Alajos Laszkó Jeromosra nézett; az némajátékkal mutatta, hogy ő
sem kapta meg a levelét; Fráter György pedig áhitatosan fölnézett az ég
felé, mind a két kezét csuhája alá dugva.

Most már aztán haraggal tört ki Gritti: «De hát gyilkosokkal van-e tele
ez az ország? Hogy a szultán kengyelfutóját elemésztik, a királyhoz írt
levelet elfogdossák?»

Olyan jól tudott haragudni, mint egy megsértett becsületes ember, a
kinek igaza van. A jelenlevő urak csakugyan meg voltak szeppenve; csak
Fráter György nézett féloldalt igazi szerzetesi fitymálással a
hatalmaskodóra.

És Gritti egyre magasabb hangon kiabált.

– Én megírtam a királynak jó eleve, hogy Szolimán szultán ő felsége
újabb hadjáratra indul Ferdinánd ellen. Háromszázezer főnyi tábort
huzott össze, négyszáz ágyúval. Most már nem titok többé, mert a padisah
előhada immár Nándorfehérvár alatt táboroz.

«Szent Isten!» hangzott az önkénytelen sóhajtás a tanácsurak sorában.

– A szultán ezúttal teljesen össze fogja zúzni Ferdinándot, a
pártfogójával, Károly császárral együtt, s Magyarországot egészen
felszabadítja a németek uralma alól.

«No jaj nekünk szegény magyaroknak!» fohászkodék fel Nádasdy.

Meghallá ezt Gritti.

– Legyetek nyugodtak, magyar főurak. Ezúttal nem Buda felé hozza a
táborát a szultán. Az én könyörgésemre megkiméli a nagyúr a táborjárás
iszonyuságaitól Magyarország belsejét. Összes hadaival Horvátországon és
Stirián keresztül fog Bécs ellen felnyomulni s a döntő ütközetet Bécs
alatt vívja meg. Ez volt az, a mit én a leveleimben közöltem a
királylyal és ti veletek. Hogy ti is tegyetek magatokért valamit, ne
várjatok mindent a dajka kezéből, mint a pólyába kötött csecsszopó
gyerek. Ha nem tartjátok az országra nézve kivánatosnak, hogy török
martalóczhadak hódítsák be a németek által megszállt tartományt,
foglaljátok vissza ti magatok a tulajdon erőtökkel. Ez volt, a mire
leveleimben felszólítám a királyt és tanácsosait. Hogy addig, a míg a
fölséges szultán a cseh király és a spanyol király armadáival
diadalmasan megharczol, az alatt János király dandárai ostromolják meg a
magyarországi várakat, melyekben Ferdinánd vezérei parancsolnak;
különösen János király Esztergomot siessen elfoglalni a hűtelen
primástól, mert addig a hadihajókkal nem hatolhatunk fel Bécs alá.

– Sajnos, hogy ezek a levelek elvesztek, mentegetőzék a király.

(– Nagyon is jó helyre kerültek! gondolá Fráter György.)

Gritti tovább beszélt.

– Már most tudni fogja felséged az okát, miért sietek én most
nyakra-főre hadsereget toborzani? Idejövök abban a hitben, hogy egy kész
hadsereget találok Buda alatt, s az sincs, a ki halberdót kiáltson elém.
Azon csodálkozom, hogy egy éjszaka Móré László Palotáról ide nem ront,
Budavárába s az urakat, királyostul együtt mind el nem fogja. Mesének
vettem, mikor ezt a szándékát hallottam a rablóvezérnek; de most már
lehetőnek tartom.

De már ez még is sok volt János királynak! Hogy őtet Budavárában elfogja
Móré László, ez az éjszakai támadásairól, rabló portyázásairól hirhedett
martalócz kapitány! Méregbe jött.

– No hát majd kiforgatom én Móré László uramat Palota várából s kötéllel
a nyakán hozatom Budavárába. Manapság megindítjuk a hadsereggyűjtést s a
legelső dandárral Laszkó Jeremos fog Palota vára ellen megindulni és
földig rontatja az egész rongy kastélyt, élve nem hágy senkit a tolvajok
közül.

Ez az első kitörése a nemes dicsvágynak valami lelkesedést idézett elő a
főuraknál. Mindnyájan fogadkoztak, hogy sietnek hadakat gyűjteni.

Gritti vette észre a kedvező hatást s sietett azt felhasználni.

– Méltóságos főrend! Én nem avatkozom az ország igazgatásába. A törvényt
ti szolgáltassátok, az országgyülésen ti tanácskozzatok, a vármegyéken
ti parancsoljatok. Én csak az ország hadügyeiben viszem a kormányzói
tisztet, a hová kemény kéz kell a vezetéshez.

Ezzel a jó szóval mind valamennyit kiengesztelé maga iránt a kormányzó.

De még egy zárszó is volt hozzá.

– És azután az ország pénzügyeire nézve tartom fenn a kormányzói
felügyeletet, mert azok is nagyon kivánják a rendet.

Ezzel a rossz szóval aztán megint magára haragította valamennyit.

– – – – – – – – – – – – – – – – – – – – – – – – – – – – – – – – – – –

A főnemesek között egyedül Nádasdy Tamás tartotta meg előkelő
büszkeségét Grittivel szemben. Nem is szemben, mert folyvást hátat
fordított neki.

Grittinek besugták azt a hozzászító magyar főurak, miszerint Nádasdy
azzal a szándékkal van ellene, hogy majd egyszer összevész vele s akkor
lovagias párbajra kényszerítve az olaszt, bizony le fogja őt kaszabolni
s ekkép egész tisztességes úton szabadítja meg tőle az országot. A
szultán sem haragudhatik meg érte, ha a kegyenczét és meghatalmazottját
vitézi párharczban ölték meg.

– Kár pedig úgy hátat forgatni Nádasdy Tamás uramnak, mondá Gritti,
egyenesen belekötve a főúrba. Mert ha akarom, tudom ám én kegyelmedet
arra kényszeríteni, hogy a szemem közé nézzen.

– Állok szolgálatjára az urnak, szólt Nádasdy, szemközt fordulva, s
kardmarkolatára téve kezét.

– Oh ezt nem karddal végezzük el. Mi olaszok nem nyúlunk mindjárt a
spádéhoz. Külömben sem szokás, hogy egy kormányzó az alattvalóival
verekedjék. Nekem van más fegyver a kezemben.

– Aqua toffana?

– Még annál is kellemetlenebb. Bizonyítékaim vannak rá, hogy kegyelmed
Ferdinánd királylyal levelezésben áll.

– Azokért a bizonyítványokért ugyan kár volt a pénzét vesztegetni
nagyságodnak. Családi ügyben fordultam a cseh királyhoz.

– De igen kényes családi ügyben. Kegyelmed szerelmes? No az egész rendén
van. Az urak nem is tudják még, hogy a kincstárnok úr házasodik.
Felhasználja a portyázásokat, hogy gyöngéd kalandokat keressen. Nekem
minden járásáról biztos értesítéseim vannak. Szigetvárat nem tudta
bevenni; hanem be tudta venni a szép Kanizsay Borbálának a szivét. Ez a
legujabb conspiratiója.

Az urak néhánya nevetésre fakadt.

Nádasdy ingerülten kiáltá:

– Erről pedig nem illik társaság előtt gúnyosan beszélni.

– Én nem beszélek gúnyosan. Ez félig szívbeli ügy, félig országos ügy, a
mennyiben Nádasdy uram épen a menyasszonya érdekében fordult már jó
ideje, még a Roggendorf ostroma előtt Ferdinánd királyhoz.

– Ezt nem tagadom. Mi bün van ebben?

– Semmi sincs. Még abban, hogy egy János-párti zászlós úr egy
Ferdinánd-párti grófkisasszonyba szerelmes, nem keresünk fölségsértést.

– Hát akkor miért hozta ezt kegyelmed az országtanács elé?

– Csak azért, hogy bebizonyítsam kegyelmed iránt való jó akaratomat. No
hát itéljétek meg urak, mi lehetne egy vőlegényre nézve
elviselhetetlenebb csapás, mint az, hogy ha az a minden szépséggel
megáldott hajadon, a kit menyasszonyának nevez – egy szép napon –
megszünne leány lenni és fiuvá változnék?

Ezt már egyszerre elérték az urak, s ezen még Zápolya maga is nevetett.

– Ahá! mondá János király, az én Nádasdym abban mesterkedik, hogy a szép
Kanizsay Borbálát Ferdinánd király által fiusíttassa, hogy így aztán
törvényes örökösévé lehessen atyja nagy birtokainak, a mik most még
Ferdinánd hatalmában vannak? No ez ellen semmi kifogásom. Ferdinánd ám
csináljon a Boriskából fiut, kegyelmed pedig asszonyt. A lakodalmán majd
együtt tánczolunk. S hogy alkalmat adjak a derék Nádasdynak szívbeli
ügyét előmozdítani, megbízom egy kellemetes követséggel – Bécsbe. – Én
egy szép nagy remekművű ezüst paizst készítteték ajándékul Ferdinánd
számára. Ezt vigye el neki, szives izenetem mellett. Azért küldöm neki
ezt a paizst, hogy legyen mivel betakargatnia magát, majd mikor meg
fogom támadni. Egy füst alatt aztán a menyasszonyát is fiusíthatja.

A király előhozatá a szép vert munkájú ötvösremeket s megbámultatá azt
az urakkal. Erdélyi ötvös készíté azt.

– S már most Nádasdy uram, mehet ezzel a megbizatással hivatalosan
Bécsbe, mondá a király. S ott elvégezheti a menyasszonya ügyét.

Gritti orrolt ezért a megbizatásért.

– Kár lesz Bécsbe fáradni a kincstartó úrnak, akár a király, akár a
menyasszony dolgában. A király dolgában azért, mert ezért Szolimán
szultán könnyen megneheztelhet. A menyasszonya dolgában pedig azért,
mert az ő ügyét már én egészen megfordítottam.

– Kegyelmed megfordította az én ügyemet? kérdé Nádasdy.

– No nem olyanformán, mintha a menyasszonyát elraboltattam volna, sőt
inkább nagyon is meghagytam a leánynak, hanem a fiuvá lételét
akadályoztam meg. Köztudomású dolog, hogy néhai Kanizsay László grófnak
volt egy elsőszülött fia, a kit a dajkája, asszonya iránti boszuból
elsikkasztott. Ez az eltünt gyermek most, férfikorában, előkerült. Az én
szárnyaim alatt van, igen jeles ifju. Velem volt Sztambulban, a hol a
szultán megkedvelte s kinevezte őt teszkeredzsijének. Német nevelést
kapott. Dajkája Bécsbe vitte, ott rejtette el.

(Fráter György sejtett valamit: «ez a Kristóf diák – Zülfikár bég!»)

– Mesebeszéd! kiáltá fel Nádasdy.

– Majd meglátja kegyelmed, hogy nem mesebeszéd. Kezemben vannak az irott
bizonyítékok, melyek az ifju Kanizsay Kristóf eredetét igazolják. A
minap, hogy Ferdinánd követe, Jurisich Sztambulban járt, be is mutattam
neki ezt a nemes ifjut, ugyszintén a születését, eredetét bizonyító
irásokat is.

(– Kitelik tőle, hogy Kristóf diákkal összeczimborázva, hamis okiratokat
készíttetett Gritti.)

Nádasdy arcza lángolt a dühtől. Nem tekintve a király jelenlétét,
haragosan távozott el a teremből. Gritti utána kiáltá gúnyosan:
«nemsokára bemutatom kegyelmednek szeretetreméltó süvét!»

(– Ott fekszik az már a nagyenyedi ó-kut fenekén! –)

Tehát megindult a fátum. A kornak leghatalmasabb emberi alakjában
személyesítve. Ez volt Szolimán szultán. Egy olyan hatalmas hadsereg
közepett, a minőhöz hasonló alatt Attilla óta nem reszketett Európa
földje. Minden emberi számítás szerint el volt döntve a világrész sorsa.
Háromszázezer főre menő, diadalmas hadjáratban kitanult, a hadászat
minden eszközeivel ellátott, fanatizmustól lángoló, a halált gyönyörnek
tekintő hadsereggel szemben, az egymással való harczban kifáradt
keresztyén fejedelmek, hadsereg nélkül, pénz nélkül, lelkesedés nélkül,
egyetlen kiváló hadvezérrel nem rendelkezve; még csak egy közös
zászlóval sem birva, mely körül egyesüljenek! Ki volt már mondva az
itélet.

És ekkor támadt egy ember, csak egy ember! A ki belemarkolt a fátumnak
az üstökébe, «parancsolhatsz az isteneknek! parancsolhatsz Jupiternek,
az egész olympusi istentanácsnak, de nem parancsolsz a magyarok
Istenének!» S egy merész vonással keresztül húzta a fátum itéletét. Tett
olyan dolgot, a mi lehetetlen, a mi elhihetetlen, a mi absurdum! A mit
ha százszor elolvasunk, végig ruminálunk, nem tudunk megérteni,
felfogni, egész képtelen nagyságában végigtekinteni. Egyetlen magyar
ember hétszáz paraszttal megállítja Szolimán győzhetetlen hadseregét
diadalútjában s megzápítja az egész hadjáratát. Ez a mesebeli csodahős
volt Jurisich Miklós.

Végre valahára egy fénypont a rettenetes sötétség közepett. Egy maroknyi
parasztnép arkangyalokhoz hasonló honszerelme, melyért meg kell
bocsátania Istennek az egész magyar nemzet minden bűneit, hogy ne
juttassa ez országot Sodoma és Gomorrha sorsára!

Milyen jól esik az ember szivének, mikor Kőszeg ostromát és védelmét
lelki szemei előtt végignézi! Az maga a legszebb hősköltemény. Úgy, a
hogy megtörtént. Költőnek nem szabad egy vonást hozzáadni. Csak azt
mondhatja az olvasónak: «Keresd fel a történelemben Kőszeg ostromát s
olvasd el végig! Föléledsz benne.»

Huszonöt napig tartotta fenn ez a kis város, ez a hadnagy, ez a hétszáz
paraszt Szolimán szultán és Ibrahim rettentő táborát, minden ágyuik erre
okádták a tüzeiket, a janicsárok szine-virága ennek az árkait temette be
hulláival. Fele elhullott a hős parasztoknak, maga a vezérök is két
sebet kapott. A tizenkettedik ostromnál már a janicsárok a piacz
közepéről futottak vissza, ordítva, hogy nem emberek, hogy túlvilági
szellemek harczolnak ellenük, s utoljára is Ibrahim könyörgésre fogta a
dolgot, hogy csak egy éjszakára engedje Jurisich a török zászlót kitűzni
a várfalakra, akkor a szultán békén meghagyja a várában.

S ez a huszonöt nap elég volt Ferdinánd királynak és Károly császárnak,
hogy egy hatalmas hadsereget összpontosítsanak Bécs alatt. Spanyol,
olasz, magyar, cseh, német, morva, kilenczvenezernyi gyalog és
harminczezernyi lovas tömegben volt egyesítve, oly hatalmas sereg, minél
erősebbet a keresztyén világ nem látott régóta. Ha egy derék vezére van,
diadalmasan ütközhetik meg az ozman hadsereggel, mely már akkor a
szultán és Ibrahim vezérlete alatt alig volt számra erősebb. A sok
rendetlen török-tatár had szerteszét portyázott Styriában.

A szultán Kőszeg alól előbbre vonult egész táborával, Bécs felé
igyekezve.

Ekkor azonban a két tábor közé odaállt egy harmadik harczoló fél. A
«csuma». Így nevezi a népajk. Rém, a ki az arczát nem mutatja, csak a
keze nyomását érezteti. A lélekzete öl. Ott jár a nagy hadseregek
nyomában; ülőszéke a tetemhalmok, miket a csatatéreken emelnek, ágya a
mocsár. Mikor előjön a kaszájával, csak úgy dül előtte a «rend».

Egy napon azt jelenté Ibrahim a szultánnak, hogy a török hadsereget
tizedeli a csuma. A ki este borzongást érez a tagjaiban, éjfélre
tűzlángban van, reggelre hideg halott.

A Fertő mellett táboroztak.

A szultán maga meg akart győződni a való felől. Előjött a sátorából,
paripájára ült s vezérei kiséretében körüljárta az egész tábort. Nagy
volt a halandóság a katonák között. Akármerre lovagolt a szultán,
mindenütt sírásó, halotthordó rabszolgákat látott; a sátorokból keserves
kinordítás hangzott eléje. Néhol roppant nagy vermeket ástak, a mikbe
tömegestül hányták a hullákat, oltatlan meszet döntve föléjük. A halott
rabokat csak a tóba dobálták. Éjszaka roppant máglyákat gyújtottak meg,
s azok körül álltak a katonák dideregve. Az a kék köd, mely lassan
elterül a tó felől jövet, az a csumának a palástja. Jaj annak, a kit
betakar!

Mikor hajnalhasadásra visszatért a szultán a sátorába, azt látta, hogy a
sátora előtti őrök ott ülnek gubbadva, fejeiket térdeikre hajtva.

– Hát ti alusztok! rivalt rájuk a nagy úr.

Halálban aludtak azok.

Belépett a sátora pitvarába. Ott ült két testőr a tevebőr szőnyegen.
Azok is meg voltak halva.

Majd a kedvencz háremhölgye fülkéjéhez sietett. A hű eunuch ott feküdt,
görcsöktől összehuzódott tagokkal, eléktelenült arczvonásokkal a függöny
előtt. Azon is keresztül gázolt a rettenetes csuma.

Felrántá a kárpitot s ott látta a nyugágyon kedvencz tündérét,
diadaljárata megédesítőjét, a szép Semsz-Unnahárt, márványfehéren,
halottan.

– El innen! ordítá a szultán, kirohanva a sátorából, el ez átkozott
országból! S azzal paripájára kapott s megadta a jelt a visszavonulásra.
Az egész török tábor oly gyorsan kerekedett fel, hogy még a szultánnak a
sátorát is ott hagyták, s az előhad ágyuit, a melyeknek a lovait
elvitték a futó janicsárok, a komparadcsik a Fertő mocsaraiba ásták el.
Vége volt a hadjáratnak.

S ezt nevezték a török krónikások fényes diadalnak.

János király ez alatt Esztergomot vívta. Volt valami tízezer embere
hozzá: fele magyar, fele török. A száraz földről a király vezette az
ostromot, a Dunáról Gritti. Hatalmas török hajóhad állt a
rendelkezésére, mely öreg ágyúkkal törette a bástyákat.

Várday primás jó eleve elmenekült a várból. Őt Fráter György értesíté
Gritti pogány szándékáról s ezzel mindjárt meghiusította a renegát
tervét, a mit a primás meggyilkoltatására épített.

Esztergomot tarták a Ferdinánd-pártiak Magyarország második fővárosának
s a legjobb német és spanyol ezredeiket helyezték el benne védőseregül.
Azok harczoltak is emberül.

A két Gritti fiu, Péter és Antal (az egri püspök) ez alatt abban
tüntette ki a vitézségét, hogy a portyázó török csapatokkal bekalandozta
a szomszédos vármegyéket s a legszebb leányokat, fiatal menyecskéket
elragadozta. Valamennyit összehordták egy pompásan felszőnyegezett török
gályába, mely a Duna közepén horgonyozott. Egész hárem, egész
rabnő-bazár volt ottan már, melyet eunuchok őriztek. A két ifju vitéz
testvérileg osztozott e paradicsomban. A sok ártatlan szűznek keserves
sírása áthangzott nappal-éjjel a parton táborozó magyarokhoz szépen.

A király boszankodott ez istentelenség miatt; de nem tehetett semmit, a
hajókon Gritti parancsolt.

Derék naszádos flottilla volt a törököké. Vízi ütközetet is folytatott a
Ferdinánd-párti ágyus hajókkal s azokat a Piszke melletti hajósharczban
tönkre verte s egész Komáromig űzte.

Mikor aztán jött a rémhír, hogy Szolimán szultán visszafordult s olyan
gyors futásban igyekezik a Dráva felé, hogy Kaczianer nem birja
utolérni: az Esztergomot vívó seregnél nagy lett a riadal. A szultán,
Ibrahimmal együtt siettében elfelejté a szerteszét helyezett kisebb
hadtestek vezéreit értesíteni gyors visszavonulása felől: azok ám
lássák, merre meneküljenek?

Egy egész lovas hadtest, tizenötezer főre becsülhető, Veli basa
vezénylete alatt arra volt kiküldve, hogy Stiriát, Karantánt,
Felső-Ausztriát beszáguldozza, duljon és pusztítson. Ezek ellen a
Ferdinánd-pártiak Török Bálint és Bakics szabad csapatjait küldék, a
kiknek összevéve nem volt több háromezer lovasuknál, azzal a feladattal,
hogy a míg Kaczianer szemben fog rájuk támadni, vágják el a törökök
visszavonulási útját.

Mikor a magyar és rácz szabad csapatok a Fertőhöz értek, a tó tulsó
oldaláról átvezető halászok értesíték őket a nagy török hadseregnek
hirtelen történt visszavonulásáról. Török Bálint rögtön éjjel útnak
indult s hajnalra odakerült az elhagyott táborhelyre.

A török szultán biboros, aranyos sátora ott állt a lovak patkóitól
feketére gázolt sík mező közepett, a tépett zászlót rongyokban
lebegtette a kupoláján a szél.

A törökök annyira megrémültek a ragálytól, hogy senki sem mert a
sátorhoz hozzá nyulni, hogy azt szétbontsa. Ott hagyták veszni. A
magyarok aztán megosztoztak a selymen, bársonyon, a miből a szultáni
sátor tákolva volt.

Az is nagyon kedvükre esett, hogy a pákászok rávezették őket a
törököktől elásott ágyúkra, azokat kiszabadíták, lovakat fogtak eléjük,
lőpor, golyó szintén előkerült: most már pattantyussággal is el voltak
látva.

Ekkor ismét menekülő parasztok hírül hozzák a két kapitánynak, hogy jön
Ausztria felől egy nagy török tábor errefelé.

Ez volt Veli basa duló serege.

Ugyanazon az úton, a melyen bevonultak Ausztriába, vissza nem jöhettek,
midőn hírét vették a szultán visszavonulásának, mert útjokban minden
falvat, eleséget elpusztítottak, kénytelenek voltak magyar földre térni.

Bakics András jó vitéz volt, azt mondá Török Bálintnak: «eléjük megyek
én s majd kitudom, hogy milyen számmal vannak». A rácz vezér szokva volt
az ilyen merész kalandokhoz, török ruhát öltött, nyeregszerszámot,
kengyelt változtatott s egyedül egymagában beszáguldozott a török sereg
közé, ott mindent kikémlelt s estére visszatért Török Bálinthoz.

– Veli basa egész martalócz dandára jön erre felé; tizenöt nagy lófarkas
zászlót számláltam meg, iszonyú erővel vannak. Nem állhatunk velük
csatát.

De Török Bálint nem veszté el a szívét.

– Csak hadd legyenek ők baromsokasággal, mi ellenben rendezett
csapatokban vagyunk, ők összekeveredve, ha megütjük őket, Istené lesz a
dicsőség, szétzavarjuk őket.

Erre a magyar és rácz kezet adott, hogy megvívják egymáshoz ragaszkodva
az egyenetlen harczot.

S a vakmerő hadi fortély fényesen sikerült. A bozótban elrejtőzött
magyar és rácz csapatok elébb engedték a martalócz sereget jól előre
haladni, addig jelt nem adtak, mikor aztán már a török had dereka vonult
el előttük, akkor egyszerre kisütötték ellenük a zsákmányul elfoglalt
ágyúkat s azzal rájuk rohantak nagy «Szűz Mária» rivallással.

A török martalóczhad szétbomlott tömegben vonult előre, hasonlatos a
vándorpatkányokhoz: a magyar és a rácz úgy dúlt benne, mint az oroszlán
a tulkok csordájában. A török lovas elől-hátul meg volt terhelve
zsákmánynyal, a mit idegen országból elharácsolt, az is gátolta a
harczolásban. Fővezérük, Veli basa, mindjárt a csata elején elesett
Török Bálint kardcsapása alatt; a mint ennek a dárdára tűzött fejét
megpillanták a szarácsiak, elveszett a szívükböl az erő, leugráltak a
lovaikról, gyalog menekültek az erdőnek. Ott meg a menekült parasztok
fogadták őket fejszével, kaszával. Egy faluban három asszony nyolcz
törököt vert agyon dorongokkal. A Veli basa dulár hadából egy szakasz
sem menekült meg épen. Csak úgy ötével, tízével érkezének meg Budára az
erdőkön keresztül, gyalog, fegyvertelen.

Ezek hozták meg a «jó» hirt Esztergom alá is.

Gritti elébb megtudta azt, s már ki is adta a parancsot a naszádosainak,
hogy fel kell szedni a vasmacskákat és aláevezni a Dunán Buda felé.

Hanem a két ifjú levente ekkor is kinn portyázott, szép szűzeket
vadászni, a Mátyus földén.

Mikor aztán a futó siserahadtól megtudták a nagy veszedelmet, mely a
török hadat érte, (a vert had rendesen tízszeresnek hireszteli a
megverőjét), akkor a két ifjúnak is az inába szállt a bátorsága:
ugyancsak igyekeztek visszafelé czafolni a táti szárnya alá. – Az pedig
már akkor evezett Buda felé: meghagyva a fiai hajóján kormányzó
eunuchnak, hogy ha előkerülnek a drágák, szedje fel őket és vigye utána
Budára.

Fráter György azonban, a midőn látá, hogy az az egy czifra gálya ott
marad a Duna közepén, midőn a többiek éjnek idején aláfelé eveznek,
hirtelen dereglyére szállt egy csapat hajduval s odaevezett a gályához.
Ott semmi ellentállás nem fogadta. Az őriző eunuch felnyitá előtte az
ajtókat. A barát előhívta a hajóterembe elzárt leányokat s mondá nekik,
hogy szabadon bocsáttatnak s mehetnek haza busuló családjaikhoz. Volt
nagy öröm és hálálkodás! A leányok vígan énekelve szálltak a dereglyébe,
mely őket, többször fordulva, kiszállítá a partra, a hol szekerek vártak
reájuk, a melyek rögtön hazájukba vitték.

Csak egy fiatal menyecske nem akart kimenni a hajóból; azt mondá, hogy ő
jobb szereti azt a törököt, a ki elrabolta, mint az otthon hagyott urát;
ő csak a rablójánál marad.

– Hejh! Te beste lélek! Kiáltá elszörnyedve Fráter György, hát te akarsz
példát tenni a magyar asszonyok becsületében?

S fogá a körtefa pálczáját s istenesen végigvert amaz asszonyi állaton,
a kit az ördög megszállott, mindaddig, a míg az ördögöt ki nem verte
belőle. Akkor végre ezt is a dereglyébe lökte.

Mikor aztán a két Gritti-fiú nagy loholva megérkezék Esztergom alá s
átviteté magát a horgonyon álló hajóhoz, csak az árván maradt háremőrt
találta ottan: a paradicsom üres volt.

Az eunuch elmondá, hogy biz’ a szép hurikat kiszabadítá valamennyit az a
fehér barát: a szőrös fülü.

– Hát a szép Katicza, a ki engem úgy megszeretett? kérdé Péter, az
ifjabb fiú.

– Az váltig maradt volna, de a barát jól rávert pálczával, erővel
elhajtotta.
